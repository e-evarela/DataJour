article_url,title,date,time,section,author,excerpt,text_body,feat_img_link,feat_img_cation
https://www.kathimerini.gr/politics/563652409/psifiaki-pagida-sta-adilota-enoikia/,,,,,,,"Μπορεί ένα σπίτι να δηλώνεται κλειστό, ενώ την ίδια ώρα να πληρώνει ρεύμα, νερό και κοινόχρηστα, άρα να είναι… ορθάνοιχτο; Η απάντηση είναι θετική, με την κυβέρνηση όμως να αδυνατεί να απαντήσει στο ερώτημα πόσα είναι αυτά τα ενοίκια και πόσο είναι το κόστος που προκαλείται, όχι μόνο σε επίπεδο φοροδιαφυγής, αλλά και ευρύτερου σχεδιασμού στη στεγαστική πολιτική. Πλέον με ένα κλικ θα μπορεί να διαπιστωθεί εάν το «κλειστό» ακίνητο που δηλώνεται πληρώνει ρεύμα και νερό, άρα δεν είναι κλειστό. Η λύση του προβλήματος –με το άγνωστο δημοσιονομικό κόστος– θα προκύψει μέσα από μια ευρύτερη μεταρρύθμιση που ετοιμάζει το υπουργείο Ψηφιακής Διακυβέρνησης και ο υπουργός Δημήτρης Παπαστεργίου και λέγεται «Ενιαίο Μητρώο Ακινήτων», το οποίο θα λειτουργεί ως «προσωπικός αριθμός ακινήτου» και θα περιλαμβάνει όλα τα στοιχεία για ένα ακίνητο. Στο νέο ψηφιακό μητρώο που θα υπάγεται στο Ελληνικό Κτηματολόγιο και υλοποιείται μέσω της ενιαίας ψηφιακής πύλης gov.gr, θα συγκεντρώνονται όλα τα νομικά, πολεοδομικά, διοικητικά, δασικά, φορολογικά, ενεργειακά και λοιπά δεδομένα που αφορούν την ακίνητη περιουσία σε ολόκληρη την επικράτεια και θα δίνει ενιαία δεδομένα για όλα τα ακίνητα, βάζοντας τέλος στη διασπορά της πληροφορίας σε πολλούς φορείς (ΑΑΔΕ, Κτηματολόγιο, ΤΕΕ) αλλά και σε μια πληθώρα συστημάτων που κάνουν την αξιοποίηση της πληροφορίας εξαιρετικά δυσχερή. Πιο συγκεκριμένα, το Κτηματολόγιο έχει στοιχεία για την ιδιοκτησία κάθε ακινήτου και για όσα έχουν μπει στο Κτηματολόγιο, ενώ η ΑΑΔΕ έχει επίσης μια σειρά εφαρμογών που αφορούν τη χρήση και φορολόγηση (Ε1, Ε2, Ε9, δήλωση βραχυχρόνιας διαμονής, δήλωση μίσθωσης). Μέσω πλατφόρμας που προετοιμάζει το υπουργείο Ψηφιακής Διακυβέρνησης, με ένα κλικ θα διαπιστώνεται εάν διαμερίσματα που δηλώνονται από τους ιδιοκτήτες κλειστά καταναλώνουν ρεύμα και νερό. Στο μητρώο θα περιλαμβάνονται οι Κωδικοί Αριθμοί Εθνικού Κτηματολογίου (ΚΑΕΚ), οι Αριθμοί Ταυτότητας Ακινήτου (ΑΤΑΚ), δεδομένα από τον ΔΕΔΔΗΕ, ασφαλιστήρια συμβόλαια, τυχόν εκκρεμείς αγωγές και πολεοδομικές άδειες από το Τεχνικό Επιμελητήριο Ελλάδος (ΤΕΕ), επιφάνεια, θέση, όροφος, ηλεκτροδοτούμενο, ημιτελές, κενό, ποσό συνιδιοκτησίας. Αλλά και επιπλέον πληροφορίες, ήτοι εάν είναι μισθωμένα ή δωρεάν παραχωρημένα, τα ποσά των μισθωμάτων και τα στοιχεία των ενοικιαστών. Ενώ η διασύνδεση με το Κτηματολόγιο θα επιτρέπει στην ΑΑΔΕ να προχωράει σε ταχύτατες διασταυρώσεις για αδήλωτα ακίνητα, ψευδή στοιχεία ή αδήλωτα ενοίκια. Ολες οι πληροφορίες θα συνδέονται με τον μοναδικό αριθμό ακινήτου, δηλαδή τον ΚΑΕΚ – θα είναι σαν να έχουμε τον «Προσωπικό Αριθμό» ακινήτου. Παράλληλα με το νέο Μητρώο Ακινήτων και η ΑΑΔΕ κινείται στην κατεύθυνση της αντιμετώπισης της φοροδιαφυγής ακινήτων με τη δημιουργία του Μητρώου Ιδιοκτησίας και Διαχείρισης Ακινήτων (ΜΙΔΑ), το οποίο θα υλοποιηθεί σε δύο φάσεις και θα αλληλεπιδρά με το Μητρώο Ακινήτων. Στην πρώτη φάση θα γίνει η διασταύρωση των κωδικών ΑΤΑΚ της ΑΑΔΕ και ΚΑΕΚ του Κτηματολογίου και η επιβεβαίωση των στοιχείων από τον φορολογούμενο. Σε δεύτερη φάση θα καταργηθούν όλες οι λοιπές εφαρμογές διαχείρισης ακινήτων και όλη η πληροφορία θα συγκεντρώνεται και θα απεικονίζεται στο ΜΙΔΑ σε πραγματικό χρόνο. Μέσω του προγράμματος θα γίνεται αυτόματα η συμπλήρωση και των φορολογικών δηλώσεων, ενώ θα απλοποιηθούν οι διασταυρώσεις για την επιβεβαίωση της ορθής δήλωσης των στοιχείων. Το Μητρώο Ακινήτων σε συνεργασία με το ΜΙΔΑ θα μπορεί να «δει» με ένα κλικ όλα τα στοιχεία ενός ακινήτου, τα οποία αν δείχνουν πως είναι ψευδή, θα αναλαμβάνει ρόλο η ΑΑΔΕ. Αυτή τη στιγμή το όφελος για το κράτος σε οικονομικό επίπεδο από την καταπολέμηση των «μαύρων ενοικίων» δεν μπορεί να υπολογιστεί με ακρίβεια, καθώς είναι η πρώτη φορά που επιχειρείται να μπει τάξη στον χώρο των ακινήτων. Θεωρείται, ωστόσο, βέβαιο πως το όφελος θα είναι μεγάλο, όχι μόνο από την απευθείας καταπολέμηση της φοροδιαφυγής, αλλά και από το νοικοκύρεμα των επιδοτήσεων ενοικίων, καθώς είναι βέβαιο πως κάποια λεφτά πάνε σε τσέπες μη δικαιούχων. Πλην της τσιμπίδας της ΑΑΔΕ το νέο σύστημα θα προσφέρει οφέλη σε πολλά επίπεδα που θα αλλάξουν τον χάρτη των ακινήτων στην Ελλάδα, καθώς μεταξύ άλλων θα δίνει τη δυνατότητα σε επαγγελματίες (δικηγόρους, συμβολαιογράφους, μηχανικούς κ.λπ.) να αντλούν αξιόπιστα δεδομένα στο πλαίσιο των καθηκόντων τους, θα μειώνει το διοικητικό κόστος, θα ενισχύει τη νομική ασφάλεια και την εμπιστοσύνη στις συναλλαγές ακινήτων.",,
https://www.kathimerini.gr/k/k-magazine/563578783/ti-kindynoys-antimetopizoyn-osoi-eisprattoyn-mayra-enoikia/,,,,,,,"Υπό κανονικές συνθήκες δεν θα έπρεπε να το θεωρούμε δίλημμα, αφού το «μαύρο» ενοίκιο αποτελεί προϊόν παράνομης συναλλαγής ανάμεσα σε ιδιοκτήτη και ενοικιαστή. Ουδείς όμως μπορεί να κλείσει τα μάτια στην πραγματικότητα: Με βάση τα επίσημα στοιχεία του υπουργείου Οικονομικών, το μέσο ενοίκιο κύριας κατοικίας στην Ελλάδα κινείται στην περιοχή των 255 ευρώ τον μήνα… Είναι ξεκάθαρο ότι η τάση να αναγράφεται άλλο ποσό στο μισθωτήριο από εκείνο που τελικά πληρώνει ο ενοικιαστής είναι ευρέως διαδεδομένη. Πέραν, λοιπόν, της συμμετοχής μας σε μια παράνομη δραστηριότητα, υπάρχουν και άλλες παράμετροι που πλέον θα πρέπει να λαμβάνουμε σοβαρά υπόψη, είτε βρισκόμαστε στη μία πλευρά είτε στην άλλη: 1. Το «μαύρο» ενοίκιο προκύπτει ύστερα από διαπραγμάτευση για το τελικό του ύψος. Για να συναινέσει ο ενοικιαστής, θα πρέπει να έχει κάποιο όφελος· ουσιαστικά μια «έκπτωση» επί του μισθώματος. Για κάθε 100 ευρώ μισθώματος που δεν εμφανίζεται στο συμβόλαιο, ο ιδιοκτήτης κερδίζει από 15 έως και 45 ευρώ, ανάλογα με το συνολικό ύψος του εισοδήματος από ενοίκια και αν η είσπραξη γίνεται από φυσικό πρόσωπο (οπότε φορολογείται με κλίμακα) ή από εταιρεία (οπότε φορολογείται με συντελεστή 22%). Το «κέρδος» για τον ιδιοκτήτη είναι ο φόρος που αποφεύγει, και από αυτό διεκδικεί ένα μερίδιο και ο ενοικιαστής. 2. Οι σχέσεις ενοικιαστή – ιδιοκτήτη πολλές φορές διαταράσσονται και ο πιο συνηθισμένος λόγος είναι η μη καταβολή ενοικίου. Αν η κατάσταση οδηγηθεί στα δικαστήρια, το διακύβευμα είναι πάντα αυτό που αναγράφεται στο ηλεκτρονικό μισθωτήριο. Αυτό συνιστά ένα ρίσκο για τον ιδιοκτήτη. Για παράδειγμα, αν ο ενοικιαστής αποφασίσει ότι για το υπόλοιπο της μίσθωσης (για κύρια κατοικία μπορεί να φτάνει και στα τρία χρόνια) θα καταβάλλει μόνο το ποσό που αναγράφεται στο συμβόλαιο, δεν θα μπορεί κανείς να τον κατηγορήσει ανοικτά (πόσω μάλλον ενώπιον του δικαστηρίου) ότι δεν πληρώνει το μίσθωμα. Αυτός είναι και ο λόγος για τον οποίο οι ιδιοκτήτες πολλές φορές αξιώνουν τα «μαύρα» από την αρχή της μίσθωσης. 3. Πλέον, στην εξίσωση μπαίνει και η παράμετρος «επίδομα»: όσο μεγαλύτερο ποσό καταβάλλει ένας ενοικιαστής κάθε χρόνο για το ενοίκιο, τόσο υψηλότερο είναι και το επίδομα που θα λαμβάνει. Από τον Νοέμβριο που θα ενεργοποιηθεί το νέο μέτρο για πρώτη φορά, ο ενοικιαστής θα εισπράττει το ένα δωδέκατο του ετήσιου ποσού με μέγιστο όριο τα 800 ευρώ (ή τα 900 ευρώ αν υπάρχουν δύο παιδιά). Έτσι, αν κάποιος πληρώνει 1.000 ευρώ τον μήνα, αλλά εμφανίζει τα 500 ευρώ, το επίδομά του θα είναι 500 ευρώ και όχι 800 ή 900 ευρώ ανάλογα με τη σύνθεση του νοικοκυριού. Τη ζημιά, λοιπόν, που θα υποστεί από την καταβολή «μαύρου» μισθώματος ο ενοικιαστής θα πρέπει πλέον να τη λάβει υπόψη του πριν δώσει τη συγκατάθεσή του για την αναγραφή χαμηλότερου ποσού στο μισθωτήριο. Φωτογραφία: Unsplash",,
https://www.kathimerini.gr/visual/infographics/563575864/epidoma-antikinitro-gia-mayra-enoikia/,,,,,,,"Σε αναπτυξιακά έργα που χρηματοδοτούνται από το Πρόγραμμα Δημοσίων Επενδύσεων και σε μέτρα στήριξης ενοικιαστών και συνταξιούχων που πληρούν συγκεκριμένα εισοδηματικά κριτήρια αποφάσισε η κυβέρνηση να μοιράσει 1,1 δισ. ευρώ. Σε αυτό το ποσό υπολόγισε η Κομισιόν τη μόνιμη δημοσιονομική υπεραπόδοση που επιτεύχθηκε το 2024, κυρίως μέσω της αντιμετώπισης της φοροδιαφυγής. Σε ενοικιαστές και συνταξιούχους θα διατεθούν 600 εκατ. ευρώ. Οι πρώτοι θα παίρνουν επιστροφή ενός ενοικίου, μέχρι του ποσού των 900 ευρώ. Προϋπόθεση, το μίσθωμα να καταβάλλεται για πρώτη κατοικία ή και για φοιτητική στέγη και με απόδειξη. Στόχος, να περιοριστούν τα αδήλωτα εισοδήματα από ενοίκια, αφού το μέσο δηλωθέν μίσθωμα είναι μόλις 255 ευρώ. Οι συνταξιούχοι θα λαμβάνουν 250 ευρώ κάθε Νοέμβριο. Της Ειρήνης Χρυσολωρά Ενα ενοίκιο τον χρόνο για τους ενοικιαστές και 250 ευρώ κάθε Νοέμβριο για τους συνταξιούχους είναι τα νέα, μόνιμου χαρακτήρα, μέτρα που ανακοίνωσε χθες η κυβέρνηση, στον απόηχο πρωτογενούς πλεονάσματος – έκπληξης 4,8% του ΑΕΠ του 2024. Παράλληλα, αυξάνεται κατά 500 εκατ. ευρώ το Πρόγραμμα Δημοσίων Επενδύσεων. Συνολικά, τα μέτρα αθροίζονται σε 1,1 δισ. ευρώ, ένα ποσό από το υπερπλεόνασμα του 2024, που η Ευρωπαϊκή Επιτροπή συμφώνησε ότι αντιστοιχεί σε μόνιμα επιπλέον έσοδα και άρα μπορεί να διατεθεί σε μόνιμες πρόσθετες δαπάνες. Αναλυτικά, σύμφωνα με όσα ανακοινώθηκαν από τον πρωθυπουργό Κυριάκο Μητσοτάκη και εξειδικεύθηκαν στη συνέχεια από τον υπουργό Εθνικής Οικονομίας και Οικονομικών Κυριάκο Πιερρακάκη, τον υφυπουργό Θάνο Πετραλιά και τον αναπληρωτή υπουργό Νίκο Παπαθανάση, προβλέπονται τα εξής: 1. Ενοίκια: Από τον Νοέμβριο φέτος θα επιστρέφεται το 1/12 των ενοικίων έως 800 ευρώ τον μήνα, συν 50 ευρώ για κάθε παιδί έως τα 900 ευρώ. Η επιστροφή θα ισχύει και για τις φοιτητικές κατοικίες. Ισχύει εισοδηματικό κριτήριο (όπως στο «Σπίτι μου ΙΙ»): έως 20.000 ευρώ για άγαμο, 28.000 ευρώ για έγγαμο συν 4.000 ευρώ για κάθε παιδί. Για τις μονογονεϊκές οικογένειες το όριο ανεβαίνει στις 31.000 ευρώ ετήσιο εισόδημα συν 5.000 ευρώ για κάθε παιδί. Επίσης, θα ισχύσει περιουσιακό κριτήριο έως 120.000 ευρώ συν 20.000 ευρώ για κάθε μέλος του νοικοκυριού. Μια οικογένεια με δύο παιδιά, εκ των οποίων το ένα σπουδάζει και πληρώνει ενοίκιο, θα μπορεί να πάρει έως 1.700 ευρώ. Υπολογίζεται ότι 948.000 νοικοκυριά είναι επιλέξιμα, που αντιστοιχούν στο 80% των ενοικιαστών με βάση τις δηλώσεις του 2024. Το κόστος του μέτρου ανέρχεται σε 230 εκατ. ευρώ. Το μέτρο αποτελεί και ένα κίνητρο για να δηλώνεται το πραγματικό ενοίκιο στην εφορία (καθώς η επιστροφή θα γίνει με βάση τις φορολογικές δηλώσεις). Οπως είπε ο κ. Πιερρακάκης, το μέσο ενοίκιο που δηλώνεται σήμερα είναι 255 ευρώ. Το μέτρο θα ισχύει, όπως διευκρινίσθηκε, και για μεγαλύτερα ενοίκια από 800 ευρώ, αλλά η επιστροφή θα αφορά ποσό έως 800 ευρώ για 12μηνη ενοικίαση. Επίσης, θα αφορά και μικρότερου διαστήματος ενοικίαση (π.χ. καθηγητών στην επαρχία που νοικιάζουν για εννέα μήνες) για το 1/12 του μισθώματος που καταβάλλεται τον χρόνο. Ακόμη, κάποιος μπορεί να έχει αλλάξει σπίτι μέσα στον χρόνο, οπότε θα προστίθενται τα ενοίκια και θα αφαιρείται πάντα το 1/12. Η επιστροφή, όπως είπε ο κ. Πιερρακάκης, αντιστοιχεί σε μείωση ενοικίου κατά 8,5%. 2. Συνταξιούχοι: Θα παίρνουν 250 ευρώ καθαρά κάθε 30/11 όσοι είναι άνω των 65 ετών και έχουν οικογενειακό εισόδημα έως 14.000 ευρώ και περιουσία έως 200.000 ευρώ ή –για τους έγγαμους– εισόδημα έως 26.000 ευρώ και περιουσία έως 300.000 ευρώ. Από το μέτρο θα επωφεληθούν επίσης οι ανασφάλιστοι υπερήλικες, καθώς και οι δικαιούχοι επιδομάτων αναπηρίας ΟΠΕΚΑ και ΕΦΚΑ. Περίπου 1.440.000 πολίτες, το 62% του συνόλου των συνταξιούχων, υπολογίζεται ότι θα επωφεληθούν από το μέτρο αυτό, το οποίο κοστίζει στον προϋπολογισμό 360 εκατ. ευρώ. 3. Πρόγραμμα Δημοσίων Επενδύσεων: Αυξάνεται κατά 500 εκατ. ευρώ, για να φτάσει τα 14,6 δισ. ευρώ. Μεταξύ άλλων θα στηριχθούν έργα που αφορούν την αντιμετώπιση της κλιματικής κρίσης, τη ναυτιλία –για τις άγονες γραμμές– και τις δομές φιλοξενίας ασυνόδευτων παιδιών. Το 2026, το ΠΔΕ θα ανέλθει στα 16,9 δισ. ευρώ. Με βάση τις δηλώσεις του 2024 υπολογίζεται ότι ενισχύονται 948.000 νοικοκυριά, δηλαδή το 80% των ενοικιαστών. Στη ΔΕΘ θα ανακοινωθεί το νέο πακέτο μέτρων για το 2026. Σχετικά με το πώς φτάσαμε στο πρωτογενές πλεόνασμα 4,8%, ο κ. Πιερρακάκης είπε ότι «δεν είναι άθροισμα φόρων». Το υπερπλεόνασμα οφείλεται: 1. Στην καταπολέμηση της φοροδιαφυγής. 2. Στην ανάπτυξη, η οποία οδήγησε σε αύξηση των μισθών και της απασχόλησης. 3. Στην εξοικονόμηση κρατικών δαπανών. Μάλιστα, ο κ. Πιερρακάκης σχολίασε ότι οι τέσσερις στις έξι χώρες της Ε.Ε. που εμφάνισαν πλεονάσματα είναι πρώην μνημονιακές. Με το 1,1 δισ. ευρώ των μέτρων που ανακοινώθηκαν χθες φτάνουμε στο ανώτατο όριο αύξησης δαπανών για φέτος, το 4,8% έναντι του 2024, ενώ η πρόβλεψη ήταν για 3,7%, είπε ο κ. Πετραλιάς. Ο ίδιος επισήμανε ότι σημαντικό μέρος της αύξησης των εσόδων οφείλεται στις ασφαλιστικές εισφορές, που με τη σειρά τους προέρχονται από την αύξηση των αμοιβών (+7,4%) και τη μείωση της ανεργίας. Του Νίκου Ρουσάνογλου Σημαντικό κίνητρο για την επιστροφή ποσοστού των αδήλωτων εισοδημάτων από ενοίκια στην πραγματική οικονομία φαίνεται ότι θα αποτελέσει η μόνιμη επιστροφή ενός ενοικίου ετησίως στους ενοικιαστές. Εκτός δηλαδή από το προφανές όφελος που θα έχει για τους ενοικιαστές, θα λειτουργήσει και ως «μοχλός πίεσης» απέναντι στους ιδιοκτήτες, προκειμένου να δηλωθούν τα πραγματικά ποσά που εισπράττονται. Με βάση τα στοιχεία της ΑΑΔΕ, τα δηλωθέντα εισοδήματα πανελλαδικά αντιστοιχούν σε 255 ευρώ μέσο ενοίκιο, ποσό που φαντάζει ιδιαίτερα μικρό αν αναλογιστεί κανείς την εκτόξευση των τιμών ενοικίασης σε πολλές περιοχές της χώρας τα τελευταία χρόνια, ιδίως σε Αττική, Θεσσαλονίκη, δημοφιλείς τουριστικά περιοχές και πόλεις με υψηλή συγκέντρωση φοιτητών, όπως η Πάτρα, το Ηράκλειο, ο Βόλος και η Κομοτηνή. Για παράδειγμα, στο κέντρο της Αθήνας η μέση ζητούμενη τιμή με το πέρας του φετινού πρώτου τριμήνου, αγγίζει τα 11,1 ευρώ/τ.μ. Αυτό σημαίνει ότι το κόστος για ένα διαμέρισμα 75 τ.μ. που θεωρείται ο μέσος όρος, διαμορφώνεται σε 800 ευρώ και το ετήσιο κόστος ενοικίασης σε 9.600 ευρώ. Με την επιστροφή ενός ενοικίου από τον φετινό Νοέμβριο και μετά, το ετήσιο κόστος θα υποχωρήσει σε 8.800 ευρώ, κάτι που μεταφράζεται σε μηνιαίο ενοίκιο 733 ευρώ σε ετησιοποιημένη βάση. Ετσι, ο μέσος ενοικιαστής θα μπορεί να προσδοκά σε μια έκπτωση κατά 8,3%. Αν όμως το δηλωθέν ενοίκιο είναι π.χ. 500 ευρώ, τότε αυτομάτως θα μειωθεί και το όφελος για τον ενοικιαστή. Σύμφωνα με τα στοιχεία της ΑΑΔΕ, το μέσο ενοίκιο πανελλαδικά ανέρχεται μόλις σε 255 ευρώ. Σε πρόσφατη έρευνα της Focus Bari για λογαριασμό του Συλλόγου Μεσιτών Αθηνών-Αττικής, προέκυψε ότι το μέσο μηνιαίο ενοίκιο πανελλαδικά ανέρχεται σε 440 ευρώ. Το 70% των ενοικιαστών δήλωσε ότι καταβάλλει έως 600 ευρώ, με το 39% να πληρώνει ποσά από 400 έως 600 ευρώ και το υπόλοιπο 36% από 200 έως 400 ευρώ. Εν τω μεταξύ, ποσοστό άνω του 50% των ερωτηθέντων είχε αύξηση στο ενοίκιό του τα τελευταία δύο χρόνια. Το ποσοστό αυτό ανέρχεται στο 55% στην Αθήνα και στο 58% στη Θεσσαλονίκη. Σε άλλα μεγάλα αστικά κέντρα το ποσοστό είναι ελαφρώς χαμηλότερο. Επίσης, συνολικά, το 45% των ερωτηθέντων ανέφερε αυξήσεις ενοικίων έως και 10%, το 30% μεταξύ 10% και 20% και περίπου το 25% δήλωσε ότι το ενοίκιό τους αυξήθηκε κατά 20% ή περισσότερο. Αντίστοιχα, σε ποσοστό 70% οι ιδιοκτήτες ανέφεραν ότι εισπράττουν έως 9.772 ευρώ ετησίως από την εκμίσθωση των κατοικιών τους, ενώ σχεδόν οι μισοί, ή το 45%, εισπράττουν έως 5.000 ευρώ και μόνο το 18% δήλωσε ότι λαμβάνει περισσότερα από 10.000 ευρώ. Σε έτερη έρευνα για την προσιτή στέγη από την Alpha Bank, το 68% των ερωτηθέντων ανέφερε ότι τα ενοίκια δεν είναι προσιτά, με βάση τους σημερινούς μισθούς. Αντίστοιχα, το 52% των ενοικιαστών δηλώνει ότι πληρώνει πάνω από 30% του εισοδήματός του για το ενοίκιό του. Επιπλέον, το 28% των ενοικιαστών απάντησε ότι οι υπόλοιπες δαπάνες στέγασης –πέραν του ενοικίου– αποτελούν πάνω από το 30% του διαθέσιμου εισοδήματός τους σε μηνιαία βάση.",,
https://www.kathimerini.gr/economy/563537686/ayxithikan-kata-65-5-ta-enoikia-grafeion-tin-teleytaia-dekaetia/,"Αυξήθηκαν κατά 65,5% τα ενοίκια γραφείων την τελευταία δεκαετία",2025-03-30,07:38:11,Οικονομία,Νίκος Ρουσάνογλου,Πώς διαμορφώνονται οι τιμές σε κεντρικές οδικές αρτηρίες της Αθήνας,"Αύξηση 65,5% κατά μέσον όρο καταγράφουν τα ενοίκια γραφείων σε κεντρικές οδικές αρτηρίες, στη διάρκεια της τελευταίας δεκαετίας. Σύμφωνα με σχετική ανάλυση της Geoaxis, εταιρείας πιστοποιημένων εκτιμητών για την περίοδο από το 2016 μέχρι και το φετινό πρώτο τρίμηνο, προκύπτει ότι τις μεγαλύτερες αυξήσεις ενοικίων με 74% καταγράφουν οι οριζόντιες ιδιοκτησίες γραφείων με θέσεις στάθμευσης (και 71% χωρίς θέσεις στάθμευσης). Αντίστοιχα, στα αυτοτελή κτίρια γραφείων με θέσεις στάθμευσης, η σωρευτική αύξηση των ενοικίων αγγίζει το 61%, υποχωρώντας στο 56% αν το ακίνητο προσφέρεται χωρίς θέσεις στάθμευσης. Αξίζει να σημειωθεί ότι οι μεταβολές αυτές αφορούν κατά κύριο λόγο παλιότερα γραφεία, που προσφέρονται μέσω αγγελιών. Αντιθέτως, τα σύγχρονα «πράσινα» κτίρια εκμισθώνονται ως επί το πλείστον με συμφωνίες εκτός αγγελιών. Αλλωστε, αποτελούν μόλις το 10% του συνολικού αποθέματος γραφείων της Αττικής. Επίσης, τα ενοίκια των κτιρίων αυτών υποχώρησαν λιγότερο την περίοδο της κρίσης. Με δεδομένη και την πολύ χαμηλή προσφορά, οι τιμές ενοικίασής τους μπορεί να αγγίξουν ακόμα και τα 35 ευρώ/τ.μ. σε μηνιαία βάση (βιοκλιματικό κτίριο με «πράσινη» πιστοποίηση), κόστος που είναι πάνω από το διπλάσιο συγκριτικά με τα παλιότερα γραφεία. Αυτός είναι και ο λόγος που, σύμφωνα με την ανάλυση της Geoaxis, σήμερα στην αγορά γραφείων εντοπίζονται τρεις διακριτές «ταχύτητες». Εκτός από τα σύγχρονα κτίρια γραφείων με αποδόσεις πέριξ του 6%, που αφορούν την πρώτη ταχύτητα, ακολουθούν στη δεύτερη ταχύτητα τα παλιότερα, αλλά ανακαινισμένα γραφεία σε κεντρικούς οδικούς άξονες και το Κολωνάκι, που παρουσιάζουν ιδιαίτερη ανθεκτικότητα και ενοίκια πέριξ των 20-25 ευρώ/τ.μ. με αποδόσεις 7%. Στην τρίτη ταχύτητα βρίσκονται τα παλιότερα και μη ανακαινισμένα γραφεία, με τιμές ενοικίασης χαμηλότερες των 10-15 ευρώ/τ.μ. Τα κτίρια αυτά εντοπίζονται σε δευτερεύουσες θέσεις στο κέντρο της Αθήνας και προσφέρουν απόδοση 7,5%. Ακόμη και τα 35 ευρώ ανά τ.μ. σε μηνιαία βάση φθάνουν οι τιμές μίσθωσης σε σύγχρονα «πράσινα» γραφεία. «Οι διαφορετικές αυτές ταχύτητες αναμένεται ότι θα συνεχιστούν για το υπόλοιπο 2025/2026 εφόσον δεν φαίνεται να ανακάμπτει η πραγματική οικονομία που θα βοηθούσε τις χιλιάδες των μικρομεσαίων επιχειρήσεων και ελευθέρων επαγγελματιών να αναπτυχθούν και να απορροφήσουν αρχικά το απόθεμα των γραφείων μη υψηλών προδιαγραφών», τονίζει ο κ. Γιάννης Ξυλάς, επικεφαλής της Geoaxis. Σήμερα, το μηνιαίο κόστος ενοικίασης ενός αυτοτελούς κτιρίου γραφείων με θέσεις στάθμευσης (παλαιότερης κατασκευής) φτάνει έως τα 15 ευρώ/τ.μ. στη Λ. Κηφισίας, ενώ ακολουθούν κατά σειράν η Λ. Βουλιαγμένης με 13,3 ευρώ/τ.μ., η Λ. Μεσογείων με 13 ευρώ/τ.μ. και η Λ. Συγγρού με 11,37 ευρώ/τ.μ. Στο κέντρο της Αθήνας, πέριξ της πλατείας Συντάγματος, το μηνιαίο κόστος ενοικίασης ενός αυτοτελούς κτιρίου χωρίς θέσεις στάθμευσης διαμορφώνεται σε 17,22 ευρώ/τ.μ., ενώ στο Κολωνάκι αγγίζει τα 24 ευρώ/τ.μ. Σε ό,τι αφορά τις οριζόντιες ιδιοκτησίες γραφείων με θέσεις στάθμευσης, οι υψηλότερες τιμές απαντώνται στο Κολωνάκι και στον άξονα της Λ. Κηφισίας με 18 ευρώ/τ.μ., ενώ ακολουθεί εκείνος της Λ. Βουλιαγμένης με 13,9 ευρώ/τ.μ. Στη Λ. Μεσογείων, το αντίστοιχο κόστος διαμορφώνεται σε 10,9 ευρώ/τ.μ. και στη Λ. Συγγρού σε 10,44 ευρώ/τ.μ. Στην περιοχή του Συντάγματος, η μίσθωση οριζόντιας ιδιοκτησίας χωρίς θέσεις στάθμευσης διαμορφώνεται σε 16,9 ευρώ/τ.μ. και ακολουθεί το Κολωνάκι με 15 ευρώ/τ.μ., ενώ στη Λ. Κηφισίας το μηνιαίο μίσθωμα ανέρχεται σε 12 ευρώ/τ.μ. «Ως γενική τάση, πιστεύουμε πως οι διαφορετικές ταχύτητες στην αγορά των γραφείων θα συνεχιστούν και την περίοδο 2025-2026, με σταθεροποίηση των χαμηλών τιμών για τα παλιότερα γραφεία που βρίσκονται σε δευτερεύοντα σημεία, αύξηση των τιμών για τα ανακαινισμένα γραφεία που βρίσκονται σε θέσεις προβολής και ανάσχεση του ρυθμού αύξησης των ενοικίων στα σύγχρονα, βιοκλιματικά γραφεία, ανεξάρτητα από τη θέση τους», καταλήγει ο κ. Ξυλάς.",https://www.kathimerini.gr/wp-content/uploads/2025/03/b7b4aec5dd02363935a8b0c69f179002_shutterstock_2284032363-1-660x370.jpg?v=1743190174,"Σήμερα, το μηνιαίο κόστος ενοικίασης ενός αυτοτελούς κτιρίου γραφείων με θέσεις στάθμευσης (παλαιότερης κατασκευής) φτάνει έως τα 15 ευρώ/τ.μ. στη Λ. Κηφισίας, ενώ ακολουθούν κατά σειράν η Λ. Βουλιαγμένης με 13,3 ευρώ/τ.μ., η Λ. Μεσογείων με 13 ευρώ/τ.μ. και η Λ. Συγγρού (φωτογραφία) με 11,37 ευρώ/τ.μ. [SHUTTERSTOCK]"
https://www.kathimerini.gr/economy/563521807/giati-ektinachthikan-ta-enoikia-stis-aneptygmenes-oikonomies/,Γιατί εκτινάχθηκαν τα ενοίκια στις ανεπτυγμένες οικονομίες,2025-03-19,18:31:20,Οικονομία,Newsroom,"Τα ακριβά στεγαστικά δάνεια, το «πάγωμα» της οικοδομής και οι μετανάστες","Η εκρηκτική άνοδος των ενοικίων διαμορφώνει μια νέα κοινωνική κατάσταση στις ανεπτυγμένες οικονομίες. Πριν από την πανδημία, τα ενοίκια μπορεί να ήταν υψηλά αλλά δεν ανέβαιναν γρήγορα, εμφανίζοντας έναν ετήσιο ρυθμό περίπου 2%. Κατά την πανδημία, ο πληθωρισμός των ενοικίων επιβραδύνθηκε και σε ορισμένες πόλεις μειώθηκε, καθώς οι ιδιοκτήτες έψαχναν απεγνωσμένα για ενοικιαστές. Σήμερα, τα ενοίκια σκαρφαλώνουν με ετήσιο ρυθμό περίπου 5%, το μεγαλύτερο ράλι εδώ και δεκαετίες, δημιουργώντας μια μεγάλη πρόκληση για τις ανεπτυγμένες χώρες, όπου το ένα τέταρτο των νοικοκυριών είναι ενοικιαστές. Σε κάποια μέρη τα ενοίκια είναι πραγματικά ανεξέλεγκτα. Ο πληθωρισμός των ενοικίων στη Γαλλία είναι 2,5%, πολύ υψηλότερος από το 0,3% προ πανδημίας. Στην Αυστραλία είναι οκτώ φορές υψηλότερος από έξι χρόνια πριν. Στην Πορτογαλία τα ενοίκια ανεβαίνουν 7% ετησίως. Ακόμα και σε χώρες όπου η αγορά κατοικίας είναι σε ύφεση, τα ενοίκια ανεβαίνουν γρήγορα. Στη Νέα Ζηλανδία οι ονομαστικές τιμές για αγορά κατοικίας είναι 15% κάτω από τα υψηλότερα επίπεδά τους, αλλά τα ενοίκια είναι 14% υψηλότερα. Το χάσμα εισοδημάτων μεταξύ ιδιοκτητών και ενοικιαστών έχει και πολιτικές επιπτώσεις. Αυτό είναι πρόβλημα για τους κεντρικούς τραπεζίτες, οι οποίοι ανέβασαν τα επιτόκια δανεισμού για να καταστείλουν τον πληθωρισμό. Τα ενοίκια αποτελούν κατά μέσον όρο το 6% του καλαθιού του πληθωρισμού και μπορεί να έχουν έντονο έμμεσο αντίκτυπο, καθώς επηρεάζουν και το συνολικό κόστος στέγασης. Επίσης, τα ενοίκια καθυστερούν πολύ να προσαρμοστούν σε αλλαγές στην οικονομία, καθώς τα περισσότερα συμβόλαια κρατούν μήνες ή χρόνια. Είναι βέβαια βραχνάς και για τους ενοικιαστές, ιδίως τους φτωχότερους, καθώς η άνοδος των ενοικίων μεγαλώνει τα μηνιαία έξοδα. Σε πολλές χώρες έχει προκαλέσει αύξηση της αστεγίας. Ενδεικτικά, οι άστεγοι σε Καναδά και ΗΠΑ έχουν αυξηθεί κατά 20% και 40% αντιστοίχως από το 2018. Δημιουργεί επίσης άδικες καταστάσεις. Σχεδόν 50% των νοικοκυριών στις ανεπτυγμένες οικονομίες είναι ιδιοκτήτες των σπιτιών τους, ενώ πολλοί έχουν στεγαστικό με σταθερό επιτόκιο. Αρκετοί από αυτούς δεν έχουν ποτέ αισθανθεί ιδιαίτερα το πλήγμα των υψηλότερων ενοικίων. Σύμφωνα με ανάλυση του Economist στην αμερικανική αγορά, οι ιδιοκτήτες ακινήτων αύξησαν τα έξοδά τους σε ψυχαγωγία, όπως σε χόμπι και φαγητό έξω, κατά 25% σε ονομαστικούς όρους μεταξύ 2021 και 2023. Οι ενοικιαστές κατοικιών τα αύξησαν κατά 16%. Αυτό το χάσμα οδηγεί σε πολιτικές μεταβολές. Σύμφωνα με νέα εμπειρική έρευνα του Ταρίκ Αμπου-Τσάντι του Πανεπιστημίου της Οξφόρδης, στη Γερμανία «για τους χαμηλόμισθους τα υψηλότερα ενοίκια αποτελούν σημαντική απειλή στο κοινωνικό τους στάτους, το οποίο έχει ως αποτέλεσμα μια μεγαλύτερη τάση στήριξης της Ακροδεξιάς». Ενας παράγοντας ανόδου των ενοικίων είναι η νομισματική πολιτική. Ως αποτέλεσμα των αποφάσεων της Fed, το μέσο επιτόκιο 30ετούς στεγαστικού στις ΗΠΑ αυξήθηκε από το ιστορικό χαμηλό του 2,7% το 2020 κοντά στο 7%, αποθαρρύνοντας τους ενδιαφερόμενους αγοραστές κατοικιών. Οσοι δεν μπορούσαν πια να αγοράσουν, υποχρεώθηκαν να ενοικιάσουν σπίτι. Στο μεταξύ, οι ιδιοκτήτες με κυμαινόμενο επιτόκιο μετακύλισαν γρήγορα τα επιπλέον κόστη στους ενοικιαστές. Ενας ακόμα παράγοντας είναι τα πρόσφατα κύματα μετανάστευσης στον ανεπτυγμένο κόσμο. Οι μετανάστες σπάνια έχουν τα χρήματα ή την πιστοληπτική ικανότητα να αγοράσουν ακίνητα. Στη Βρετανία, το 75% όσων μετεγκαταστάθηκαν την τελευταία πενταετία ήταν ενοικιαστές έναντι του 16% όσων γεννήθηκαν στη χώρα. Επιπλέον, οι μετανάστες τείνουν να επιλέγουν τις πόλεις, όπου όμως η προμήθεια κατοικιών είναι πιο περιορισμένη. Μαζί με την αυξημένη ζήτηση, η αγορά κατοικίας αντιμετωπίζει δυσκολίες στην προσφορά. Στην πανδημία «πάγωσε» η κατασκευή διαμερισμάτων, τα οποία συνήθως δίνονται προς ενοικίαση, και δόθηκε έμφαση στις μονοκατοικίες στα προάστια, οι οποίες συνήθως πωλούνται. Για παράδειγμα, το 2020 οι άδειες κατασκευής πολυκατοικιών στο Σαν Φρανσίσκο έπεσαν στο μισό από την κορύφωση στην πανδημία. Ακόμα και σήμερα, το κέντρο της πόλης είναι γεμάτο από μισοτελειωμένες πολυκατοικίες. Ο πληθωρισμός των ενοικίων στον ανεπτυγμένο κόσμο ίσως είναι τώρα στην κορύφωσή του: η κατασκευαστική βιομηχανία προσαρμόζεται και τα επιτόκια δανεισμού δεν ανεβαίνουν πια. Σε πολλές χώρες η μετανάστευση επιβραδύνεται. Ωστόσο, είναι εντελώς διαφορετικό ερώτημα αν τα επιτόκια θα πέσουν αρκετά χαμηλά ώστε να επιτρέψουν στους ενδιαφερομένους να αγοράσουν σπίτια και συνεπώς να περιοριστεί η πίεση που ασκείται στα ενοίκια. Σύμφωνα με τον Economist, πάντως, οι ενοικιαστές θα συνεχίσουν να αισθάνονται πιεσμένοι για αρκετό καιρό ακόμα, με απρόβλεπτες πολιτικές συνέπειες.",https://www.kathimerini.gr/wp-content/uploads/2025/03/ab69e37e73eb3d90073f54c721b51219_Stigmiotupo-2025-03-18-5-05-41-mm-660x370.jpg?v=1742380464,"H αύξηση των ενοικίων πλήττει περισσότερο τους φτωχότερους ενοικιαστές, καθώς μεγαλώνει τα μηνιαία έξοδά τους. Σε πολλές χώρες έχει προκαλέσει και αύξηση της αστεγίας. Ενδεικτικά, οι άστεγοι σε Καναδά και ΗΠΑ έχουν αυξηθεί κατά 20% και 40%, αντιστοίχως, από το 2018. Στη φωτογραφία, διαδήλωση στη Μαδρίτη για τη μείωση των ενοικίων. [REUTERS]"
https://www.kathimerini.gr/economy/563453656/londino-zoyn-se-erimomena-scholeia-gia-na-apofygoyn-ta-dystheorita-enoikia/,Λονδίνο: Ζουν σε ερημωμένα σχολεία για να αποφύγουν τα δυσθεώρητα ενοίκια,2025-02-05,12:04:00,Οικονομία,Newsroom,"Στο Λονδίνο, εταιρεία βρίσκει ενοίκους για άδεια, εγκαταλελειμμένα ακίνητα, από βιβλιοθήκες μέχρι παλιές παμπ","Σε μια προσπάθεια να αποφύγουν τα ενοίκια, που έχουν φτάσει σε δυσθεώρητα ύψη, ευφάνταστοι κάτοικοι του Λονδίνου πληρώνουν για να ζήσουν σε ερημωμένα παλιά σχολεία, γραφεία, ακόμη και σε παλιούς καθεδρικούς ναούς. Στο πλαίσιο αυτό δραστηριοποιείται και η Live-in Guardians, μια εταιρεία που βρίσκει ενοίκους για άδεια, εγκαταλελειμμένα ακίνητα, από βιβλιοθήκες μέχρι παλιές παμπ σε όλη τη Βρετανία. Οι λεγόμενοι «φύλακες ακινήτων» πληρώνουν ένα σταθερό μηνιαίο «τέλος άδειας», το οποίο είναι συνήθως πολύ χαμηλότερο από το τυπικό ενοίκιο στην ίδια περιοχή. Η πρακτική της εγκατάστασης «φυλάκων» σε αχρηστευμένα ακίνητα είναι άναρχη στη Βρετανία και συνοδεύεται από μικρότερη νομική προστασία από ό,τι η ενοικίαση. Οι ένοικοι παραπονιούνται επίσης συχνά για άμεσους κινδύνους, όπως η απουσία πρόσβασης σε πόσιμο νερό και οι ξεχαρβαλωμένες οροφές. Παρ’ όλα αυτά, η ζήτηση εκτοξεύεται, καθώς τα ενοίκια και οι τιμές των ακινήτων παραμένουν απρόσιτες για πολλούς ανθρώπους. Ο 45χρονος Λουκ Γουίλιαμς έχει εξοικονομήσει «χιλιάδες λίρες από το ενοίκιο» ως «φύλακας» τα τελευταία έξι χρόνια. Ζει σε ένα πρώην κτίριο γραφείων στο ανατολικό Λονδίνο, έναν τεράστιο ανοιχτό χώρο που παραμένει διάσπαρτος με απολυμαντικά χεριών. Η δουλειά του ως διευθυντή σε μια εταιρεία τεχνολογίας πληρώνει καλά, όμως τα «τρελά» έξοδα ενοικίασης στη βρετανική πρωτεύουσα δεν του αφήνουν περιθώρια. Οι «φύλακες» ζουν συχνά σε ευρύχωρα κτίρια, σε προνομιακές τοποθεσίες, τα οποία πρόκειται να κατεδαφιστούν ή να ανακατασκευαστούν, και των οποίων οι ιδιοκτήτες θέλουν να αποτρέψουν τους καταληψίες χωρίς να πληρώνουν 24ωρη ασφάλεια. Η πρακτική ξεκίνησε στην Ολλανδία τη δεκαετία του 1980 και έχει προσελκύσει εδώ και καιρό καλλιτέχνες, μουσικούς και άλλους δημιουργούς που αναζητούν αρκετά τετραγωνικά για να κάνουν τη δουλειά τους, καθώς και όσους είναι έτοιμοι να ζήσουν πιο ριψοκίνδυνα. Για παράδειγμα, στη Βρετανία, μπορεί να ζητηθεί από τους φύλακες να εκκενώσουν το ακίνητο με προειδοποίηση 28 ημερών, σε σύγκριση με τους δύο μήνες που παρέχονται στους περισσότερους ιδιώτες ενοικιαστές. Περισσότεροι από 13.500 άνθρωποι ζουν ως «φύλακες» ακινήτων στη Βρετανία, σύμφωνα με εκτίμηση του Property Guardian Providers Association, σε σύγκριση με 11 εκατομμύρια που νοικιάζουν σπίτι μέσω ιδιώτη ιδιοκτήτη. Στο Λονδίνο, όπως και στη Νέα Υόρκη, τα ενοίκια έχουν εκτοξευθεί τα τελευταία χρόνια καθώς οι άνθρωποι επιστρέφουν στις μεγάλες πόλεις μετά την πανδημία. Το μέσο ενοίκιο στη βρετανική πρωτεύουσα εκτινάχθηκε κατά 11,5% πέρυσι, σε 2.764 δολάρια τον μήνα. Το μέσο μηνιαίο ενοίκιο για ένα δωμάτιο σε κοινόχρηστο κατάλυμα στο Λονδίνο ήταν 1.212 δολάρια κατά τους τελευταίους τρεις μήνες του 2024. Η κυβέρνηση υπολογίζει ότι 300.000 σπίτια πρέπει να χτίζονται κάθε χρόνο μόνο στην Αγγλία, αλλά η οικοδομική δραστηριότητα δεν ανταποκρίνεται στη ζήτηση.",https://www.kathimerini.gr/wp-content/uploads/2025/02/AP21015424632481-660x370.jpg?v=1738749493,Φωτ. A.P.
https://www.kathimerini.gr/economy/563447911/ligotera-diathesima-spitia-akrivotera-enoikia/,"Λιγότερα διαθέσιμα σπίτια, ακριβότερα ενοίκια",2025-02-04,17:19:56,Οικονομία,Νίκος Ρουσάνογλου,Πάνω από 10 ευρώ/τ.μ. η μέση τιμή ενοικίασης για ακίνητα έως 80 τ.μ. στην Αθήνα. Μεγάλες μειώσεις στην προσφορά σε περιοχές των βορείων προαστίων,"Συνεχίζεται η «αιμορραγία» διαθέσιμων για ενοικίαση κατοικιών, όπως προκύπτει με βάση τον αριθμό των ηλεκτρονικών αγγελιών. Ταυτόχρονα, όπως δείχνουν τα σχετικά στοιχεία από την ανάλυση της περιόδου του δευτέρου εξαμήνου του 2024 (σε σύγκριση με το αντίστοιχο περυσινό διάστημα), υπάρχει άμεση σύνδεση μεταξύ της μείωσης της προσφοράς και της αύξησης των ζητουμένων τιμών ενοικίασης. Με βάση τα στοιχεία της «Χρυσής Ευκαιρίας», στο κέντρο της Αθήνας διατίθενται προς ενοικίαση συνολικά 14.667 διαμερίσματα, από 14.800 που ήταν διαθέσιμα κατά την αντίστοιχη περίοδο του 2023 (β΄ εξάμηνο). Πρόκειται μια οριακή μείωση κατά 0,8%, ωστόσο αυτό δεν έχει σταθεί ικανό να αντισταθμίσει την άνοδο των ζητουμένων τιμών ενοικίασης, που αγγίζει το 7,7%. Ειδικά για τα ακίνητα έως 80 τ.μ. που είναι και τα περισσότερα –10.056–, η μέση τιμή αγγίζει τα 10,63 ευρώ/τ.μ., από 9,87 ευρώ/τ.μ. που ήταν κατά το δεύτερο εξάμηνο του 2023. Στον Πειραιά εντοπίζονται 2.705 σπίτια προς ενοικίαση, από 2.942 το αντίστοιχο διάστημα του 2023 (-8%) κι ενώ οι τιμές ενοικίασης καταγράφουν μέση ετήσια αύξηση κατά 6,83%. Στην κατηγορία των διαμερισμάτων έως 80 τ.μ. η μέση ζητούμενη τιμή έχει αυξηθεί κατά 7,8% σε 10 ευρώ/τ.μ., από 9,3 ευρώ/τ.μ. πριν από ένα χρόνο. Ετσι, ένα ακίνητο των 70 τ.μ. απαιτεί πλέον 700 ευρώ μηνιαίο ενοίκιο κατά μέσον όρο. Οσον αφορά την πόλη της Θεσσαλονίκης, στην κατηγορία των διαμερισμάτων έως 80 τ.μ., που είναι και τα περισσότερα, παρατηρείται επίσης ετήσια μείωση της προσφοράς κατά 11,5% σε 2.265, ενώ το μέσο ζητούμενο ενοίκιο έχει αυξηθεί κατά 7,7% σε 9,34 ευρώ/τ.μ., έναντι 8,67 ευρώ/τ.μ. Μεγάλες μειώσεις στην προσφορά παρατηρούνται σε δημοφιλείς περιοχές των βορείων προαστίων. Συγκεκριμένα, στο Χαλάνδρι διατίθενται πλέον 1.100 ακίνητα, έναντι 1.239 πριν από ένα χρόνο. Η μέση ζητούμενη τιμή ενοικίασης συνεχίζει να κινείται ανοδικά και διαμορφώνεται έως 8,1% υψηλότερα για τα ακίνητα από 81 τ.μ. έως 120 τ.μ. (10,37 ευρώ/τ.μ.) και 4,5% για τα μικρότερα έως 80 τ.μ. (11,57 ευρώ/τ.μ.). Αντιστοίχως, στο Μαρούσι οι ενδιαφερόμενοι θα βρουν πλέον 1.139 ακίνητα, έναντι 1.321 πριν από ένα χρόνο, ενώ επίσης οι τιμές ενοικίασης καταγράφουν νέες αυξήσεις έως 8,5%, ιδίως στα μεγαλύτερα ακίνητα (άνω των 120 τ.μ.), όπου η μέση τιμή αγγίζει πλέον τα 9,73 ευρώ/τ.μ., από 9 ευρώ/τ.μ. στο τέλος του 2023. Σε 793.000 υπολογίζονται πανελλαδικά οι κλειστές κατοικίες. Εξ αυτών, στο 75% παρατηρείται το φαινόμενο της πολυϊδιοκτησίας. Η μεγάλη «πληγή» της έλλειψης στέγης είναι ασφαλώς τα κλειστά σπίτια. Με βάση τα στοιχεία της τελευταίας απογραφής της ΕΛΣΤΑΤ το 2021, μόνο στο λεκανοπέδιο της Αττικής εντοπίζονται 255.300 κλειστές κατοικίες, ενώ πανελλαδικά το σχετικό νούμερο αγγίζει τα 793.000 ακίνητα. Εξ αυτών, σε περίπου 600.000 ακίνητα αντιστοιχούν 1 εκατ. δικαιώματα. Δηλαδή, στο 75% των κλειστών κατοικιών παρατηρείται το φαινόμενο της πολυϊδιοκτησίας, καθώς υπάρχουν σχεδόν δύο ιδιοκτήτες ανά ακίνητο. Επομένως, αποδεικνύεται πλέον και με βάση τους αριθμούς ότι η πολυϊδιοκτησία και οι πολυετείς διαμάχες των κληρονόμων είναι πράγματι ένας από τους λόγους που κρατούν κλειστά τα ακίνητα. Παράλληλα, όμως, φαίνεται πως και το μέτρο της φοροαπαλλαγής για τρία χρόνια σε όσους ιδιοκτήτες επιστρέψουν τα κλειστά σπίτια τους στην αγορά, δεν θα έχει την προσδοκώμενη ανταπόκριση. Σύμφωνα με την ΠΟΜΙΔΑ, ένας καθοριστικός λόγος για τη διαφαινόμενη αποτυχία του μέτρου είναι ότι, με βάση τη σχετική διάταξη, το κίνητρο της φοροαπαλλαγής έχει συνδεθεί με τον ενοικιαστή και όχι με το ακίνητο. Ειδικότερα, αν για οποιονδήποτε λόγο αποχωρήσει ο ενοικιαστής κατά τη διάρκεια της τριετίας που ισχύει το μισθωτήριο που έχει υπογραφεί (π.χ. οφειλές, μετακίνηση σε άλλη πόλη, οικογενειακοί λόγοι ή λόγοι υγείας), τότε ο ιδιοκτήτης θα χάνει τη φοροαπαλλαγή, τόσο για το έτος της αποχώρησης όσο και για το υπόλοιπο της περιόδου του συμβολαίου. «Αν ο μισθωτής αποχωρήσει τον πρώτο χρόνο, π.χ. γιατί χώρισε ή γιατί μετατέθηκε ή γιατί δεν μπορεί να ανταποκριθεί οικονομικά στο συμφωνηθέν ενοίκιο, τότε ο ιδιοκτήτης –που θα έχει δαπανήσει και κάποια χρήματα για να επισκευάσει το μέχρι πρότινος κλειστό του διαμέρισμα–, όχι μόνο θα χάσει τη φοροαπαλλαγή για το συγκεκριμένο έτος, αλλά και για τα επόμενα τρία χρόνια, ακόμη κι αν στη συνέχεια βρει άλλον ενοικιαστή», σημειώνει ο Στρ. Παραδιάς, πρόεδρος της ΠΟΜΙΔΑ. Σύμφωνα με τον ίδιο, για να ανοίξουν μαζικά τα δεκάδες χιλιάδες κλειστά σπίτια που βρίσκονται στον αστικό ιστό των μεγάλων πόλεων θα πρέπει να γίνουν διορθώσεις στη νομοθετική ρύθμιση της τριετούς φοροαπαλλαγής. Συγκεκριμένα, ζητείται «να απαλειφθεί η διάταξη περί απώλειας της φοροαπαλλαγής σε περίπτωση κένωσης της κατοικίας από τον αρχικό ενοικιαστή, διότι δημιουργεί πλήρη ανασφάλεια στους εκμισθωτές, καθιστώντας τους κυριολεκτικά “ομήρους” των προθέσεων των ενοικιαστών τους. Η 36μηνη φορολογική απαλλαγή θα πρέπει να συναρτηθεί ρητά και αποκλειστικά με την κάθε κατοικία και όχι με το πρόσωπο και τις διαθέσεις του αρχικού ενοικιαστή, ανεξαρτήτως της τυχούσας –αναγκαστικής για τον ιδιοκτήτη– εναλλαγής επομένων ενοικιαστών εντός του συνολικού διαστήματος των 36 μηνών», καταλήγει ο κ. Παραδιάς. Για να ανοίξουν μαζικά τα κλειστά σπίτια θα πρέπει να γίνουν διορθώσεις στη ρύθμιση της τριετούς φοροαπαλλαγής, λέει η ΠΟΜΙΔΑ.",https://www.kathimerini.gr/wp-content/uploads/2025/02/b3-68-660x370.jpg?v=1738427590,
https://www.kathimerini.gr/economy/563439274/den-ayxise-ta-enoikia-epi-tria-chronia-dilonei-to-60-ton-idioktiton/,"Δεν αύξησε τα ενοίκια επί τρία χρόνια, δηλώνει το 60% των ιδιοκτητών",2025-01-28,09:07:00,Οικονομία,Νίκος Ρουσάνογλου,"Ποσοστό 12% αναφέρει ότι έχει επιβάλει αυξήσεις από 20% έως 50%, σύμφωνα με έρευνα της Kapa Research","Σταθερά έχουν κρατήσει τα ενοίκια έξι στους δέκα ιδιοκτήτες την τελευταία τριετία, σύμφωνα με σχετική έρευνα της Kapa Research που πραγματοποιήθηκε για λογαριασμό της ΠΟΜΙΔΑ και παρουσιάστηκε στο 42ο ετήσιο συνέδριο της ομοσπονδίας. Ουσιαστικά δηλαδή προκύπτει ότι τουλάχιστον όσοι προχώρησαν σε ανανεώσεις μισθωτηρίων συμβολαίων τα τελευταία χρόνια, προτίμησαν να μην προβούν σε αυξήσεις των ενοικίων. Στον αντίποδα, το 36% των ιδιοκτητών έχει προχωρήσει σε αυξήσεις των ενοικίων. Εξ αυτών, το 86% έχει αυξήσει τις τιμές έως 20%, ενώ υπάρχει κι ένα 12% που έχει επιβάλει αυξήσεις από 20% έως 50%. Από την άλλη πλευρά, στο 21% των περιπτώσεων μισθώσεων διαμερισμάτων παρατηρούνται καθυστερήσεις στις πληρωμές των ενοικίων (και 31% στους επαγγελματικούς χώρους και 28% στις μονοκατοικίες). Ωστόσο, παρότι το ποσοστό φαντάζει υψηλό, είναι παράλληλα και το χαμηλότερο των τελευταίων δέκα ετών. Συγκεκριμένα, το 2014, στο απόγειο της οικονομικής κρίσης, το 51% των ιδιοκτητών ανέφερε καθυστερήσεις στις πληρωμές των ενοικίων. Παράλληλα, το 12% των ιδιοκτητών κατέχει σήμερα κενή κατοικία. Στο 7% των περιπτώσεων η κατοικία είναι κενή για περισσότερα από πέντε χρόνια. Στο ερώτημα για ποιο λόγο η κατοικία είναι κενή, το 54% απαντά ότι χρειάζεται ανακαίνιση, το κόστος της οποίας στις περισσότερες περιπτώσεις (61%) εκτιμάται από 5.000 έως 20.000 ευρώ. Το 12% δηλώνει ότι δεν συμφέρει η μίσθωση λόγω φορολογίας και το 10% ότι δεν εμπιστεύεται τους ενδιαφερόμενους ενοικιαστές. Μόνο το 1% αναφέρει ως αιτία τη μελλοντική τουριστική αξιοποίηση. Επίσης, σχεδόν ένας στους τρεις ιδιοκτήτες (32%) εκτιμά ότι δεν είναι συμφέρον να διαθέτει κανείς σήμερα ακίνητα για να τα νοικιάζει. Στον αντίποδα, το ποσοστό εκείνων που εκτιμούν ότι είναι συμφέρον έχει αυξηθεί σε 59%, από 12% το 2014 (οπότε η οικονομική κρίση είχε εκμηδενίσει αξίες και αποδόσεις). Ενδιαφέρον παρουσιάζει και το εύρημα ότι το 46% θεωρεί ότι το κίνητρο που θα βοηθούσε στην ενίσχυση της προσφοράς κατοικιών είναι η μόνιμη μείωση της φορολογίας των ενοικίων. Ακολουθούν η επιδότηση των εξόδων ανακαίνισης, η αφαίρεση από το φορολογητέο εισόδημα των εξόδων ανακαίνισης παλαιών κατοικιών και ο προσυμβατικός έλεγχος της φερεγγυότητας των ενοικιαστών.",https://www.kathimerini.gr/wp-content/uploads/2025/01/dc698c6b5744739045efbcd3cdcad1cc_AKINETA-KALE-2-660x370.jpg?v=1738047280,Φωτ. ΑΠΕ.
https://www.kathimerini.gr/economy/563392453/oi-oroi-gia-aforologita-enoikia/,Οι όροι για αφορολόγητα ενοίκια,2024-12-27,09:11:00,Οδηγός για τους ιδιοκτήτες,Προκόπης Χατζηνικολάου,"Τις εγκυκλίους και τις αποφάσεις που ενεργοποιούν διατάξεις του νέου φορολογικού νόμου σπεύδει να εκδώσει η φορολογική διοίκηση, καθώς οι περισσότερες ισχύουν από την 1η Ιανουαρίου του 2025","Τις εγκυκλίους και τις αποφάσεις που ενεργοποιούν διατάξεις του νέου φορολογικού νόμου σπεύδει να εκδώσει η φορολογική διοίκηση, καθώς οι περισσότερες ισχύουν από την 1η Ιανουαρίου του 2025. Η πρώτη εξ αυτών αφορά τις εκπτώσεις και απαλλαγές που αφορούν την ακίνητη περιουσία, με κυριότερη αυτή που σχετίζεται με την απαλλαγή από τον φόρο εισοδήματος για όσους «ρίχνουν» στην αγορά κλειστά ακίνητα, αλλά και τον ΕΝΦΙΑ, καθώς φέτος θα ξεκινήσει να πληρώνεται νωρίτερα από κάθε άλλη φορά. Σύμφωνα με την εγκύκλιο, η φοροαπαλλαγή για τα κλειστά ακίνητα τίθεται σε ισχύ ως εξής: Για τους 36 πρώτους μήνες μετά τον μήνα κατά τον οποίο συνάπτεται η σχετική σύμβαση μίσθωσης, δεν φορολογείται το εισόδημα φυσικών προσώπων που προέρχεται από εκμίσθωση κατοικιών με εμβαδόν έως 120 τετραγωνικά μέτρα. Αναγκαία προϋπόθεση είναι το εισόδημα αυτό να προέρχεται από σύμβαση μίσθωσης διάρκειας τουλάχιστον 3 ετών που συνάπτεται μεταξύ της 8ης Σεπτεμβρίου 2024 και της 31ης Δεκεμβρίου 2025. Συγκεκριμένα, όπως ορίζει η εγκύκλιος, για να κερδίσει κάποιος την 3ετή έκπτωση φόρου η κατοικία θα πρέπει: – Κατά τα φορολογικά έτη 2022, 2023 και, αν η μίσθωση καταρτίζεται το 2025, κατά το φορολογικό έτος 2024, να έχει δηλωθεί στη δήλωση φορολογίας εισοδήματος ως κενό ακίνητο (έντυπο Ε2) ή να μην έχει δηλωθεί ως μισθωμένο ακίνητο, ούτε ως κύρια, ούτε ως δευτερεύουσα κατοικία του εκμισθωτή, ούτε ως ιδιοχρησιμοποιούμενο, ούτε δωρεάν παραχωρούμενο ακίνητο (έντυπα Ε1 και Ε2). – Ή, κατά το φορολογικό έτος 2023 ή, αν η μίσθωση καταρτίζεται το 2025, κατά το φορολογικό έτος 2024, να έχει διατεθεί αποκλειστικά για βραχυχρόνια μίσθωση και οι συναφθείσες βραχυχρόνιες μισθώσεις να έχουν δηλωθεί στην ΑΑΔΕ. Επί της ουσίας, για να απαλλαγεί από τον φόρο για τα εισοδήματα από ακίνητα, θα πρέπει να ήταν κλειστά για μία 3ετία πριν εκμισθωθούν για τουλάχιστον 3 χρόνια, ενώ για τις κατοικίες που ήταν σε βραχυχρόνια μίσθωση αρκεί να ήταν σε τέτοια χρήση για ένα έτος. Ωστόσο, στην περίπτωση που εντός των 3 ετών το ακίνητο μείνει κενό, η απαλλαγή παύει να ισχύει από το φορολογικό έτος που αυτό μένει ξενοίκιαστο, ενώ αν διατεθεί για βραχυχρόνια μίσθωση, η απαλλαγή παύει να ισχύει από το πρώτο έτος της μίσθωσης. Η συνδρομή των παραπάνω προϋποθέσεων της έκπτωσης φόρου αποδεικνύεται μόνο από εμπρόθεσμες δηλώσεις πληροφοριακών στοιχείων και φορολογίας εισοδήματος και, ειδικά ως προς τα έτη 2022 και 2023, από δηλώσεις που έχουν υποβληθεί έως την ημερομηνία δημοσίευσης του νόμου. Για τις κατοικίες που ήταν σε βραχυχρόνια μίσθωση, αρκεί να ήταν σε τέτοια χρήση για ένα έτος πριν επιστρέψουν σε τριετή μίσθωση. Με την ίδια εγκύκλιο ανοίγει ο δρόμος και για την έναρξη των αιτήσεων που οδηγούν σε μεγαλύτερη μείωση του ΕΝΦΙΑ για κατοικίες ασφαλισμένες και έναντι φυσικών καταστροφών. Ειδικότερα, για το 2025 και εφεξής, για κατοικίες φυσικών προσώπων που ασφαλίζονται για σεισμό, πυρκαγιά και πλημμύρα, ο ΕΝΦΙΑ μειώνεται κατά 20% εφόσον η φορολογητέα αξία τους δεν υπερβαίνει τις 500.000 ευρώ και κατά 10% εφόσον υπερβαίνει τις 500.000 ευρώ. Προϋπόθεση για την έκπτωση είναι η ασφάλιση να αφορά το προηγούμενο έτος, με διάρκεια τουλάχιστον 3 μηνών. Αν η διάρκεια της ασφάλισης είναι μικρότερη του ενός έτους, η μείωση του ΕΝΦΙΑ προσαρμόζεται αναλογικά. Η ασφάλιση θα πρέπει να καλύπτει το σύνολο της αξίας του ακινήτου. Ως αξία του ακινήτου λαμβάνεται η αξία ανακατασκευής του κτίσματος ή των κτισμάτων, μη υπολογιζόμενης της αξίας του οικοπέδου, η οποία δεν μπορεί να υπολείπεται των 1.000 ευρώ ανά τετραγωνικό μέτρο. Ωστόσο, με απόφαση του υπουργού Εθνικής Οικονομίας και Οικονομικών, που εκδίδεται έπειτα από εισήγηση του διοικητή της Ανεξάρτητης Αρχής Δημοσίων Εσόδων, μπορεί να αναπροσαρμόζεται το ποσό της ανακατασκευής, έτσι ώστε να προσαρμόζεται στα νεότερα δεδομένα της αγοράς. Σημειώνεται ότι ο λογαριασμός του ΕΝΦΙΑ θα φθάσει στους φορολογουμένους στα μέσα Μαρτίου και θα πληρωθεί σε 12 δόσεις, με την πρώτη δόση στα τέλη Μαρτίου και την τελευταία στα τέλη Φεβρουαρίου 2026. Με άλλη διάταξη ξεκαθαρίζεται ότι οι κατοικίες με φορολογητέα αξία άνω των 500.000 ευρώ εξαιρούνται από την επιχορήγηση στεγαστικής συνδρομής για ανακατασκευή ή επισκευή κτιρίου, την επιδότηση προσωρινής στέγασης, την ενίσχυση πρώτης αρωγής και την εφάπαξ έκτακτη οικονομική ενίσχυση για την αντιμετώπιση απλών επισκευαστικών εργασιών και την αντικατάσταση οικοσκευής λόγω σεισμού, πυρκαγιάς από φυσικά αίτια και πλημμύρας. Για τη χορήγηση της μείωσης του ΕΝΦΙΑ απαιτείται το προηγούμενο έτος: α) Η κατοικία να είναι ασφαλισμένη σε ασφαλιστική επιχείρηση που είναι εγγεγραμμένη στο Μητρώο Ασφαλιστικών Επιχειρήσεων που τηρείται στη Διεύθυνση Εποπτείας Ιδιωτικής Ασφάλισης της Τράπεζας της Ελλάδος. β) Η ασφάλιση να καλύπτει σωρευτικά τους ασφαλιστικούς κινδύνους σεισμού, πυρκαγιάς και πλημμύρας για χρονικό διάστημα τουλάχιστον τριών μηνών εντός του ίδιου έτους. γ) Το ασφαλισμένο κεφάλαιο να καλύπτει το σύνολο της αξίας ανακατασκευής του κτίσματος ή των κτισμάτων που αποτελούν την κατοικία. Για τον υπολογισμό της αξίας ανακατασκευής λαμβάνεται υπόψη η συνολική επιφάνεια των κύριων και βοηθητικών χώρων της κατοικίας. Η αξία ανακατασκευής της κατοικίας ορίζεται σε 1.000 ευρώ ανά τετραγωνικό μέτρο. Το χρονικό διάστημα των τριών μηνών θεωρείται ότι συμπληρώνεται και όταν η κατοικία ασφαλίζεται με ένα ή περισσότερα ασφαλιστήρια συμβόλαια στην ίδια ή σε διαφορετική ασφαλιστική επιχείρηση με συνολική διάρκεια ασφάλισης τουλάχιστον ενενήντα ημερών εντός του ίδιου έτους.",https://www.kathimerini.gr/wp-content/uploads/2024/12/dc698c6b5744739045efbcd3cdcad1cc_AKINETA-KALE-2-660x370.jpg?v=1735251243,"Από το 2025 και εφεξής, για κατοικίες φυσικών προσώπων που ασφαλίζονται για σεισμό, πυρκαγιά και πλημμύρα, ο ΕΝΦΙΑ μειώνεται κατά 20% εφόσον η φορολογητέα αξία τους δεν υπερβαίνει τις 500.000 ευρώ και κατά 10% εφόσον υπερβαίνει τις 500.000 ευρώ. Φωτ. ΑΠΕ"
https://www.kathimerini.gr/society/563380492/oi-anakainiseis-triplasiazoyn-ta-enoikia-ton-akiniton/,Ακίνητα: Οι ανακαινίσεις τριπλασιάζουν τα ενοίκια,2024-12-18,18:47:49,REAL ESTATE,Νίκος Ρουσάνογλου,"Σύμφωνα με την Protio, το 65% των διαμερισμάτων που διατίθενται σήμερα προς ενοικίαση, δεν έχουν ανακαινιστεί ποτέ","«Πεδίο δόξης λαμπρό» διαμορφώνεται για όσους ιδιοκτήτες παλιών διαμερισμάτων προχωρούν στην ανακαίνιση των ακινήτων πριν την ενοικίασή τους. Σύμφωνα με νέα έρευνα της ψηφιακής πλατφόρμας αξιοποίησης ακινήτων Protio, η ανακαίνιση πριν από την εκμίσθωση προσθέτει 26% επιπλέον υπεραξία στην τιμή του ενοικίου κατά μέσο όρο. Ανάλογα με την περιοχή, το ποσοστό αυτό μπορεί και να τριπλασιαστεί, όπως παρατηρείται για παράδειγμα στην περιοχή του Υμηττού, όπου τα ανακαινισμένα διαμερίσματα νοικιάζονται έως 74,4% υψηλότερα, σε σχέση με τα μη ανακαινισμένα. Σύμφωνα με την Protio, το 65% των διαμερισμάτων που διατίθενται σήμερα προς ενοικίαση, δεν έχουν ανακαινιστεί ποτέ. Ταυτόχρονα, το 89% του συνόλου των ακινήτων της χώρας είναι ηλικίας μεγαλύτερης των 25 ετών, καθώς από το 2000 και μετά έχει κατασκευαστεί μόλις το 11% του συνολικού οικιστικού αποθέματος της χώρας, απόρροια και της οικονομικής κρίσης που μεσολάβησε. Επομένως, είναι εμφανές ότι τα σπίτια που προσφέρονται για ενοικίαση είναι κατά κανόνα παλιά και μη ανακαινισμένα. Το ότι διατίθενται σε υψηλές τιμές, λόγω των αυξήσεων των τελευταίων ετών, καθιστά τη σχέση αξίας/τιμή ακόμα χειρότερη για τα περισσότερα σπίτια, κάτι που εξηγεί και τη μεγάλη δυσφορία των υποψήφιων ενοικιαστών, που καλούνται να πληρώσουν 600, 700, ακόμα και 800 ευρώ για σπίτια που βρίσκονται σε κακή κατάσταση, χωρίς μόνωση και με ένα απλό βάψιμο, να χαρακτηρίζονται «ανακαινισμένα». Ετσι, όσα διαμερίσματα έχουν πράγματι ανακαινιστεί και αναβαθμιστεί ενεργειακά, το όφελος είναι πολλαπλάσιο, καθώς όχι μόνο εξασφαλίζουν ενοικιαστές πολύ ταχύτερα, αλλά και με ενοίκια υψηλότερα, καθώς σε αυτές τις περιπτώσεις, οι χρήστες βλέπουν ότι τα παραπάνω χρήματά τους, εξασφαλίζουν καλύτερη ποιότητα ζωής και ένα καλύτερο σπίτι. Κάπως έτσι προκύπτουν και οι σχετικές υπεραξίες για τους ιδιοκτήτες. Σύμφωνα με την Protio, «οι ενοικιαστές δείχνουν ξεκάθαρη προτίμηση στα σύγχρονα, ανακαινισμένα ακίνητα, καθώς αυτά προσφέρουν ανώτερη ποιότητα ζωής και μειωμένα έξοδα διαβίωσης, χάρη στη χαμηλότερη ενεργειακή κατανάλωση. Ενα ανακαινισμένο σπίτι δεν είναι απλώς πιο λειτουργικό, αλλά και πιο βιώσιμο, συμβάλλοντας στην εξοικονόμηση ενέργειας και στη μείωση του περιβαλλοντικού αποτυπώματος. Σήμερα, η ανακαίνιση δεν είναι πια κόστος. Είναι μια επένδυση με αξία, που συνδυάζει οικονομία, άνεση και υπευθυνότητα απέναντι στο περιβάλλον». Αύξηση του ενοικίου κατά 30,3% παρατηρείται και στα ακίνητα που ανακαινίζονται στη Δάφνη, ενώ ακολουθεί το Κολωνάκι με 28%. Αξίζει να σημειωθεί ότι περιοχές με μεγάλο στοκ μη ανακαινισμένων διαμερισμάτων, αλλά και υψηλής ζήτησης για ενοικίαση, ωφελούνται περισσότερο από μια ανακαίνιση. Ωστόσο, συνολικά είναι εμφανές ότι τα ακίνητα που έχουν ανακαινιστεί είναι ευκολότερο να ξεχωρίσουν και να μισθωθούν. Αυτήν την περίοδο «τρέχει» και η βελτιωμένη εκδοχή του προγράμματος επιδότησης ανακαινίσεων «Ανακαινίζω-Νοικιάζω». Πρόκειται για ένα πρόγραμμα ύψους 50 εκατ. ευρώ, που απευθύνεται σε όσους έχουν ένα κενό ακίνητο, επιφάνειας έως 100 τ.μ. και επιθυμούν να το εκμεταλλευτούν, αλλά δεν μπορούν λόγω της ανάγκης εργασιών επισκευής. Το πρόγραμμα δεν είχε τύχει ιδιαίτερης ανταπόκρισης μέχρι σήμερα, με αποτέλεσμα να κριθεί αναγκαία η βελτίωση των όρων του, με πρόσφατη νομοθετική ρύθμιση. Συγκεκριμένα, η επιδότηση που δικαιούνται οι ενδιαφερόμενοι φτάνει πλέον το 60% (από 40% που ήταν μέχρι πρότινος. Ετσι, αυξάνεται το όριο των δαπανών που μπορούν να πραγματοποιήσουν οι ιδιοκτήτες προκειμένου να πάρουν την επιδότηση και ανεβαίνει στις 13.330 ευρώ από 10.000 ευρώ, με το ποσό της επιδότησης να φτάνει πλέον τις 8.000 ευρώ, από 4.000 ευρώ που ήταν μέχρι πρότινος. Οι προϋποθέσεις ένταξης στο πρόγραμμα, είναι το ετήσιο οικογενειακό εισόδημα να είναι έως 40.000 ευρώ και η ακίνητη περιουσία του ιδιοκτήτη της κενής κατοικίας να είναι έως 300.000 ευρώ. Προϋπόθεση ασφαλώς είναι μετά τις εργασίες, να συναφθεί μισθωτήριο συμβόλαιο ελάχιστης διάρκειας τριών ετών, που πλέον, με βάση και τον πρόσφατο νόμο του Υπ. Οικονομικών, εξασφαλίζει τριετή φοροαπαλλαγή από τον φόρο εισοδήματος από ενοίκια, αρκεί το ακίνητο να έχει παραμείνει κλειστό τα τρία τελευταία χρόνια.",https://www.kathimerini.gr/wp-content/uploads/2024/12/shutterstock_623963054-12-2-660x370.jpg?v=1734540096,Shutterstock
https://www.kathimerini.gr/economy/563334754/oi-periorismoi-sto-airbnb-den-meiosan-ta-enoikia/,Οι περιορισμοί στο Airbnb δεν μείωσαν τα ενοίκια,2024-11-22,08:57:00,Οικονομία,Newsroom,Ανάλυση της εταιρείας με βάση το παράδειγμα της Βαρκελώνης,"Χρήσιμα συμπεράσματα για την αποτελεσματικότητα των μέτρων περιορισμού των βραχυχρόνιων μισθώσεων εξάγονται από το παράδειγμα άλλων πόλεων στην Ευρώπη, που εμφανίζουν παρόμοια χαρακτηριστικά με την Αθήνα. Μια τέτοια περίπτωση είναι η Βαρκελώνη, όπου επίσης οι τιμές πώλησης και ενοικίασης κατοικιών αυξήθηκαν κατακόρυφα τα τελευταία χρόνια. Η εξέλιξη αυτή, σε συνδυασμό και με τη μεγάλη άνθηση των βραχυχρόνιων μισθώσεων, δημιούργησε μια έντονα αρνητική αντιμετώπιση προς τα καταλύματα βραχυχρόνιας μίσθωσης και τις ψηφιακές πλατφόρμες, φτάνοντας μέχρι και την πραγματοποίηση διαδηλώσεων ενάντια στους τουρίστες πριν από μερικούς μήνες. Ωστόσο, όπως δείχνουν τα στοιχεία σχετικής ανάλυσης της ίδιας της Airbnb, το πρόβλημα της έλλειψης στέγης και των πολύ υψηλών τιμών οφείλεται κυρίως στον μεγάλο αριθμό κενών κατοικιών. Συγκεκριμένα, στη Βαρκελώνη ο αριθμός των κλειστών κατοικιών είναι οκτώ φορές μεγαλύτερος από τα εν λειτουργία καταλύματα βραχυχρόνιας μίσθωσης. Εν τω μεταξύ, κατά τη διάρκεια της τελευταίας δεκαετίας (2014-2024), η Ισπανία έχει κατασκευάσει λιγότερα σπίτια από οποιαδήποτε άλλη περίοδο από το 1970, τη στιγμή που η ζήτηση για νέα σπίτια συνεχώς αυξάνεται. Σύμφωνα με τα δεδομένα του υπουργείου Στέγασης για το 2023, η δημιουργία νέων νοικοκυριών στην Ισπανία ξεπέρασε τον αριθμό των νέων σπιτιών που κατασκευάστηκαν, με αναλογία τρία προς ένα. Ετσι, παρά το γεγονός ότι τα καταλύματα βραχυχρόνιας μίσθωσης έχουν μειωθεί τα τελευταία χρόνια, τα ενοίκια και οι τιμές των ακινήτων στη Βαρκελώνη έχουν φτάσει σε επίπεδα-ρεκόρ. Από την έναρξη της αυστηροποίησης των βραχυχρόνιων μισθώσεων τα ενοίκια έχουν αυξηθεί κατά 70%, ενώ η μέση τιμή ενός σπιτιού έχει σημειώσει αύξηση της τάξεως του 60%, δείγμα ότι η πολιτική αυτή δεν έχει αποδώσει. «Οπως και στη Νέα Υόρκη, η δεκαετής λήψη αυστηρών μέτρων για την Airbnb στη Βαρκελώνη αποτυγχάνει να εκπληρώσει την υπόσχεσή της για την καταπολέμηση του υπερτουρισμού και της κρίσης στέγασης», δήλωσε ο Τέο Γεντίνσκι, αντιπρόεδρος Δημόσιας Πολιτικής στην Airbnb. «Ο μόνος κερδισμένος από τον πόλεμο της Βαρκελώνης κατά των βραχυχρόνιων μισθώσεων είναι η βιομηχανία των ξενοδοχείων, η οποία επεκτείνεται γρήγορα και αυξάνει τις τιμές». Σύμφωνα με τα επίσημα στοιχεία, το 75% των τουριστών το 2023 επέλεξε να διαμείνει σε ξενοδοχεία και ξενώνες. Στην Παλιά Πόλη της Βαρκελώνης, όπου οι επιπτώσεις του υπερτουρισμού είναι πιο έντονες, υπάρχουν έξι φορές περισσότερες κλίνες σε ξενοδοχεία από ό,τι σε βραχυχρόνιες μισθώσεις. Ειδικότερα, το ένα τρίτο των κλινών σε ξενοδοχεία στη Βαρκελώνη (22.375 μονάδες) βρίσκεται στην Παλιά Πόλη, ενώ στην ίδια περιοχή υπάρχουν μόλις 3.253 κλίνες βραχυχρόνιων μισθώσεων.",https://www.kathimerini.gr/wp-content/uploads/2024/11/13b4eef08e315921a8064aeecf85a59d_airbnb-1-660x370.jpg?v=1732258350,
https://www.kathimerini.gr/visual/infographics/563326321/enoikia-ayxithikan-kata-35-apo-to-2019/,,,,,,,"Σημαντική παραμένει η υστέρηση των πραγματικών εισοδημάτων των νοικοκυριών (δηλαδή μετά την επίδραση του πληθωρισμού), έναντι της πορείας των τιμών των ενοικίων τα τελευταία χρόνια, κάτι που εξηγεί ασφαλώς και την εντεινόμενη δυσαρέσκεια μεγάλης μερίδας πολιτών. Με τα τελευταία στοιχεία που δημοσιοποίησε ο ΟΟΣΑ, στην Ελλάδα το πραγματικό διαθέσιμο εισόδημα των νοικοκυριών από το 2009 και μέχρι το δεύτερο τρίμηνο του 2024 έχει υποχωρήσει κατά 23,7%. Ασφαλώς τα τελευταία χρόνια καταγράφεται βελτίωση, καθώς από το πρώτο τρίμηνο του 2019 και μέχρι το φετινό πρώτο τρίμηνο το πραγματικό διαθέσιμο εισόδημα έχει καταγράψει αύξηση κατά 8,5%. Παρότι δηλαδή οι μισθοί, ειδικά ο κατώτατος, έχουν αυξηθεί σημαντικά, δεν επαρκούν για να αντισταθμίσουν τις απώλειες που προκαλούνται από την αύξηση του κόστους αγαθών, τροφίμων και φυσικά στέγης. Υπενθυμίζεται πάντως ότι από το 2019 μέχρι το 2024 και με βάση τα στοιχεία των υπουργείων Εθνικής Οικονομίας και Οικονομικών και Εργασίας, η σωρευτική αύξηση του κατώτατου ανέρχεται στο 27,7% και από τα 650 ευρώ το έτος 2019 διαμορφώθηκε στα 830 ευρώ φέτος. Για το 2025 εκτιμάται ότι η αύξηση θα κινηθεί στο 5% (871,5 ευρώ), το 2026 στο 4,5% (910,7 ευρώ) και το 2027 στο 4,3% (950 ευρώ). Ωστόσο, όπως δείχνουν τα στοιχεία, η αύξηση αυτή δεν επαρκεί, καθώς «εξανεμίζεται» από την αντίστοιχη αύξηση του κόστους ζωής, που υπολογίζεται ότι έχει αυξηθεί με ανάλογο, ή και ακόμη υψηλότερο ρυθμό την ίδια περίοδο. Για παράδειγμα, σύμφωνα με μελέτη του ΙΟΒΕ, οι τιμές παραγωγού της εγχώριας βιομηχανίας τροφίμων στην Ελλάδα αυξήθηκαν κατά 22,7% την περίοδο από το 2021 έως το 2024 (πρώτο τετράμηνο). Αντίστοιχα, σύμφωνα με τα στοιχεία του υπουργείου Ανάπτυξης, ο αθροιστικός γενικός πληθωρισμός από τον Δεκέμβριο του 2021 έως τον Ιούλιο του 2024 διαμορφώθηκε σε 14%, ενώ ειδικά για τα τρόφιμα άγγιξε το 25,8%. Αυτό έχει ως αποτέλεσμα οι Ελληνες να δυσκολεύονται να καλύψουν τις βασικές τους ανάγκες, με πάνω από το 65% των πολιτών να δηλώνει στην πρόσφατη μελέτη του ΟΟΣΑ για την ευζωία, ότι αντιμετωπίζει οικονομικές δυσχέρειες. Συγκριτικά, το ποσοστό αυτό είναι υψηλότερο από το 2010, γεγονός που δείχνει ότι τα οικονομικά προβλήματα έχουν γίνει εντονότερα με την πάροδο του χρόνου. Ενδεικτικά, για τη μίσθωση 80 τ.μ. στα δυτικά προάστια απαιτούνται σήμερα περίπου 675 ευρώ τον μήνα, έναντι 500 ευρώ το 2019. Το κόστος στέγης είναι ασφαλώς στο επίκεντρο της δυσαρέσκειας αυτής, καθώς οι τιμές έχουν αυξηθεί κατακόρυφα, όχι μόνο λόγω της βελτίωσης της οικονομίας, αλλά και εξαιτίας των επιμέρους χαρακτηριστικών που έχουν διαμορφωθεί στην αγορά ακινήτων τα τελευταία χρόνια. Είναι χαρακτηριστικό ότι στο λεκανοπέδιο της Αττικής η μέση ζητούμενη τιμή ενοικίασης έχει αυξηθεί κατά 35% την περίοδο από το τρίτο τρίμηνο του 2019 και μέχρι το φετινό τρίτο τρίμηνο κι ενώ μεσολάβησε και πτώση την περίοδο 2020-2021, λόγω της πανδημίας. Είναι χαρακτηριστικό ότι για τη μίσθωση 80 τ.μ. στα δυτικά προάστια, απαιτούνται σήμερα περίπου 675 ευρώ τον μήνα, έναντι 500 ευρώ το 2019, μια αύξηση κατά 36%. Ακόμη μεγαλύτερες είναι οι αυξήσεις στα ανατολικά προάστια, καθώς αγγίζουν το 52%, ενώ στον Πειραιά φτάνουν το 40,2% και τα βόρεια προάστια το 38,2%. Σύμφωνα με φορείς της αγοράς ακινήτων, οι τιμές των ενοικίων σήμερα βρίσκονται σε επίπεδο εφάμιλλο ή και υψηλότερο σε σχέση με το 2009, δηλαδή πριν από την οικονομική κρίση κι ενώ, όπως προαναφέρθηκε, το πραγματικό διαθέσιμο εισόδημα των νοικοκυριών είναι χαμηλότερο κατά 23,7%. Αυτό εξηγεί και το μέγεθος του προβλήματος της στέγης, που ασφαλώς οφείλεται και στο ότι τα τελευταία χρόνια η προσφορά διαμερισμάτων έχει περιοριστεί κατακόρυφα, ενώ ταυτόχρονα η ζήτηση είναι πολλαπλάσια συγκριτικά με πριν από την κρίση. Ο λόγος είναι βέβαια ότι πλέον είναι πολύ λιγότεροι εκείνοι που έχουν την οικονομική δυνατότητα να αποκτήσουν δικό τους ακίνητο, ειδικά στα μεγάλα αστικά κέντρα, με αποτέλεσμα να στρέφονται υποχρεωτικά στην ενοικίαση. Ετσι, με βάση τα στοιχεία της «Χρυσής Ευκαιρίας», μόνο κατά τη διάρκεια του τελευταίου 12μήνου στο κέντρο της Αθήνας ο αριθμός των διαμερισμάτων που διατίθενται προς ενοικίαση μειώθηκε κατά 21%, σε 12.713 ακίνητα. Στη μείωση της προσφοράς έχουν συμβάλλει κι άλλοι παράγοντες, αρχής γενομένης από τα εκατοντάδες χιλιάδες κλειστά διαμερίσματα, που θεωρούνται και ο βασικός «υπαίτιος». Οι λόγοι που συμβαίνει αυτό είναι κυρίως τρεις. Ο πρώτος έγκειται στο ότι πρόκειται για ακίνητα που απαιτούν χιλιάδες ευρώ για να επισκευαστούν και να ανακαινιστούν, ώστε να γίνουν κατοικήσιμα. Ο δεύτερος λόγος που τα σπίτια αυτά είναι κενά, είναι ότι αποτελούν αντικείμενο ατέρμονων νομικών αντεγκλήσεων μεταξύ κληρονόμων και ο τρίτος λόγος έγκειται στη συνειδητή απόφαση των ιδιοκτητών τους να τα κρατούν κλειστά, λόγω αρνητικής εμπειρίας με κακοπληρωτές ενοικιαστές. Ρόλο στη μείωση της προσφοράς διαδραμάτισε και η απήχηση των βραχυχρόνιων μισθώσεων, ιδίως στο κέντρο της Αθήνας, αλλά όπως δείχνουν τα στοιχεία αντίστοιχες αυξήσεις ενοικίων και μείωση της προσφοράς διαμερισμάτων έχει καταγραφεί σε όλες τις περιοχές, ακόμη και σε εκείνες όπου τα καταλύματα βραχυχρόνιας μίσθωσης είναι ελάχιστα. Επίσης, δεκάδες χιλιάδες σπίτια ανήκουν πλέον σε τράπεζες και εταιρείες διαχείρισης απαιτήσεων που είναι κλειστά ως επί το πλείστον.",,
https://www.kathimerini.gr/economy/563278318/enoikia-voreion-proastion-sta-exarcheia/,,,,,,,"Ακριβότερα σε σχέση με το κέντρο της Αθήνας είναι πλέον, κατά μέσον όρο, τα ενοίκια των κατοικιών στον δήμο της Θεσσαλονίκης, παρότι και στις δύο περιπτώσεις οι αυξήσεις είναι δεδομένες τον τελευταίο χρόνο. Σύμφωνα με την τελευταία ετήσια έκθεση της RE/MAX Ελλάς, η μέση τιμή ενοικίασης στον δήμο της Θεσσαλονίκης διαμορφώνεται σε 9,2 ευρώ/τ.μ., έναντι 8,8 ευρώ/τ.μ. στο κέντρο της Αθήνας και 8,5 ευρώ/τ.μ. συνολικά στο λεκανοπέδιο της Αττικής (7,2 ευρώ/τ.μ. συνολικά στην περιφέρεια της Θεσσαλονίκης). Πρόκειται για ένα ακόμα δείγμα των στρεβλώσεων που προκαλούνται σε διάφορες περιοχές της χώρας, ιδίως όμως στα δύο μεγάλα αστικά κέντρα της χώρας, εξαιτίας της μεγάλης έλλειψης διαθέσιμων διαμερισμάτων. Με βάση την έρευνα, στο ιστορικό κέντρο της Θεσσαλονίκης η μέση τιμή αγγίζει τα 10,9 ευρώ/τ.μ., στη Νέα Παραλία τα 10 ευρώ/τ.μ. και στην Ανω Πόλη τα 9 ευρώ/τ.μ., ενώ ακριβότερη είναι η περιοχή της Παλιάς Παραλίας με 14,8 ευρώ/τ.μ. Αντιστοίχως, μεταξύ των περιοχών του κέντρου της Αθήνας, 9,4 ευρώ/τ.μ. νοικιάζονται τα σπίτια στα Εξάρχεια, 9 ευρώ/τ.μ. στο Κουκάκι, 6,5 ευρώ/τ.μ. στην Κυψέλη, 9 ευρώ/τ.μ. στους Αμπελοκήπους, αλλά και 14 ευρώ/τ.μ. στο Κολωνάκι. Η έλλειψη ακινήτων είναι τέτοια, όμως, ώστε σε περιοχές όπως τα Εξάρχεια ή του Ζωγράφου (επίσης 9,4 ευρώ/τ.μ.) τα ενοίκια αγγίζουν τιμές ανάλογες των περιοχών των βορείων και των νοτίων προαστίων. Για παράδειγμα, ίδιες τιμές ενοικίασης, δηλαδή 9,4 ευρώ/τ.μ., καταγράφονται στο Χαλάνδρι και στον Χολαργό (9,3 ευρώ/τ.μ.), ενώ σε άλλες, όπως η Αγία Παρασκευή, η μέση τιμή ενοικίασης είναι ακόμα χαμηλότερη, μια και δεν ξεπερνά τα 8,5 ευρώ/τ.μ. Ασφαλώς στις περιοχές αυτές η μέση επιφάνεια των διαθέσιμων ακινήτων είναι μεγαλύτερη κι επομένως συνολικά το ενοίκιο θα είναι υψηλότερο, ωστόσο είναι εμφανές ότι για κάποια σημεία του κέντρου το κόστος του ενοικίου σε σχέση με τα χαρακτηριστικά των ακινήτων είναι πολύ υψηλό. Συνολικά, στα βόρεια προάστια της Αττικής το μέσο ενοίκιο διαμορφώνεται σε 9,6 ευρώ/τ.μ., στα νότια προάστια σε 10,10 ευρώ/τ.μ., στα δυτικά σε 6,8 ευρώ/τ.μ., στον Δήμο Πειραιά και στις όμορες περιοχές σε 7,2 ευρώ/τ.μ. και στο υπόλοιπο του νομού Αττικής σε 8,4 ευρώ/τ.μ. Το Κολωνάκι (14 ευρώ/ τ.μ.) και η Παλιά Παραλία στη Θεσσαλονίκη (14,8 ευρώ/τ.μ.) έχουν τις υψηλότερες τιμές. Στο σύνολο της χώρας, σύμφωνα με την ανάλυση της RE/MAX Ελλάς, κατά τη διάρκεια του τρέχοντος έτους η μέση αύξηση των ενοικίων διαμορφώνεται σε 5,6%, δείγμα ότι δεν ακολουθούν όλες οι πόλεις τις μεγάλες αυξήσεις που παρατηρούνται στην Αττική και στη Θεσσαλονίκη. Στην Αττική η αύξηση αγγίζει το 7,6%, ενώ συνολικά στη Θεσσαλονίκη το αντίστοιχο ποσοστό διαμορφώνεται σε 4,3%, κυρίως λόγω της χαμηλότερης ζήτησης σε κάποιες περιοχές της πόλης που παραμένουν ακόμα προσιτές. Για παράδειγμα, στη Δυτική Θεσσαλονίκη η μέση τιμή δεν ξεπερνά τα 5,7 ευρώ/τ.μ. Στην περιφέρεια της χώρας τα ενοίκια έχουν αυξηθεί μόλις κατά 4,4%. Οπως αναφέρει η RE/MAX Ελλάς, πανελλαδικά οι ενοικιαστές δείχνουν προτίμηση σε ακίνητα ηλικίας 20 ετών και άνω. Ειδικότερα, στην Αττική οι περισσότεροι ενοικιαστές επιλέγουν ακίνητα με εμβαδόν από 76 έως 150 τ.μ., ενώ στη Θεσσαλονίκη η προτίμηση αφορά κυρίως ακίνητα έως 75 τ.μ. Στην υπόλοιπη Ελλάδα οι ενοικιαστές δείχνουν προτίμηση κυρίως σε ακίνητα μικρότερης επιφάνειας, εμβαδού έως 50 τ.μ. Ειδικά όσον αφορά την Αττική, το 2024 οι ενοικιαστές έκαναν στροφή σε μεγαλύτερης επιφάνειας ακίνητα, με τους 57 στους 100 ενοικιαστές να δείχνουν προτίμηση σε ακίνητα από 76 έως 150 τ.μ. Συγκεκριμένα, στα δυτικά και βόρεια προάστια καθώς και στον Πειραιά επιλέχθηκαν ακίνητα από 76 τ.μ. και άνω. Στα νότια προάστια, με κυρίαρχη περιοχή τη Γλυφάδα, οι ενοικιαστές προτίμησαν ακίνητα άνω των 150 τ.μ. Αναφορικά με την παλαιότητα, στο κέντρο, σε όλα τα προάστια της Αθήνας και στον Πειραιά το 75% των ακινήτων που ενοικιάστηκαν ήταν 20 ετών και άνω, ενώ μόλις οι 3 στους 100 ενοικιαστές επέλεξαν νεόδμητα ακίνητα κάτω των 5 ετών. Αναφορικά με τα ποιοτικά χαρακτηριστικά των ακινήτων, για τους 84 στους 100 ενοικιαστές βασικό κριτήριο είναι να υπάρχει ασανσέρ και για περισσότερους από 70 στους 100 να είναι ανακαινισμένο με νέα κουφώματα αλουμινίου. Αντιθέτως, χαρακτηριστικά όπως ο τύπος της θέρμανσης δεν απασχολούν ιδιαίτερα τους ενοικιαστές, καθώς φαίνεται να επικεντρώνονται περισσότερο σε άλλες ανέσεις και αναβαθμίσεις. Επίσης, από τα στοιχεία του δικτύου της RE/MAX Ελλάς προκύπτει ότι οι τιμές των ενοικίων επηρεάζονται σημαντικά από ποιοτικούς παράγοντες, όπως είναι η εγγύτητα του ακινήτου σε μέσα μαζικής μεταφοράς, η ύπαρξη ασανσέρ, η ανακαίνιση που έχει υποστεί, καθώς και άλλες παροχές.",,
https://www.kathimerini.gr/economy/563266429/synechizoyn-anodika-oi-times-se-trofima-estiasi-enoikia/,,,,,,,"Οριακή ήταν η επιβράδυνση του ρυθμού αύξησης του δείκτη τιμών καταναλωτή τον Σεπτέμβριο του 2024, καθώς διαμορφώθηκε σε 2,9% έναντι 3% τον Αύγουστο, με τις τιμές των τροφίμων, των ενοικίων αλλά και άλλων αγαθών και υπηρεσιών, όπως τα φάρμακα, τα ασφάλιστρα, η εστίαση, να συνεχίζουν να ασκούν έντονες πληθωριστικές πιέσεις. Αξίζει να σημειωθεί ότι ο μέσος ετήσιος πληθωρισμός στο εννεάμηνο του 2024 διαμορφώνεται σε 2,8%, κοντά στην πρόβλεψη του προϋπολογισμού για πληθωρισμό 2,7%, ενώ ο μέσος ετήσιος πληθωρισμός στο δωδεκάμηνο Οκτωβρίου 2023 – Σεπτεμβρίου 2024 είναι 3%. Πάντως, οι γεωπολιτικές εξελίξεις και ειδικά το ενδεχόμενο επέκτασης του πολέμου στη Μέση Ανατολή κάθε άλλο παρά μπορούν να θεωρηθούν παράγοντες αποκλιμάκωσης των τιμών, ενώ την ίδια ώρα παραμένει ανοιχτό το μέτωπο του πολέμου στην Ουκρανία. Το πιο ανησυχητικό στοιχείο ίσως, όπως είχε επισημανθεί και κατά τη δημοσιοποίηση των εκτιμήσεων της Eurostat για τον εναρμονισμένο δείκτη τιμών καταναλωτή πριν από λίγες ημέρες, είναι ότι στην Ελλάδα καταγράφεται μεγάλη μηνιαία αύξηση του δείκτη τιμών καταναλωτή, 1,8%, σύμφωνα με τα στοιχεία που ανακοίνωσε χθες η Ελληνική Στατιστική Αρχή (ΕΛΣΤΑΤ). Η ετήσια αύξηση του δείκτη τιμών καταναλωτή κατά 2,9% τον Σεπτέμβριο του 2024 οφείλεται στην αύξηση επιμέρους δείκτη τιμών κατά 3,2% της ομάδας «Διατροφή και μη αλκοολούχα ποτά» λόγω αύξησης κυρίως των τιμών σε ψωμί (1,2%), κρέατα (2%), νωπά ψάρια (9,9%), ελαιόλαδο (38,9%), φρούτα (7,7%), λαχανικά διατηρημένα ή επεξεργασμένα (2,1%), ζάχαρη – σοκολάτες – γλυκά – παγωτά (5,6%), μεταλλικό νερό – αναψυκτικά – χυμούς φρούτων (6,5%). Καθοριστικό ρόλο έχει διαδραματίσει επίσης η αύξηση κατά 5,9% του δείκτη τιμών στην ομάδα «Στέγαση» λόγω κυρίως της αύξησης των ενοικίων, κατά 5,5% των τιμών σε εστίαση – ξενοδοχεία, κατά 3,7% στην ομάδα «Υγεία» λόγω κυρίως της αύξησης των τιμών στα φάρμακα (κατά 4,9%), ενώ σημαντικές αυξήσεις καταγράφηκαν στα δίδακτρα (3,5%) σε όλες τις βαθμίδες εκπαίδευσης, αλλά και σε υπηρεσίες, όπως τα ασφάλιστρα υγείας (14%). Αυξήσεις καταγράφηκαν και σε υπηρεσίες, όπως τα ασφάλιστρα υγείας (14%). Ανατιμήσεις σε τρόφιμα είχαμε και σε μηνιαία βάση, και δη στα φρούτα (9,1%), στα λαχανικά (7,3%), στις πατάτες (4,2%), στα πουλερικά (2,5%), ενώ η αύξηση στα ενοίκια κατοικιών συνεχίζεται, όπως φαίνεται, κάθε μήνα. Σε ανοδική τροχιά βρέθηκαν επίσης οι τιμές του φυσικού αερίου και του ηλεκτρισμού (7,4% και 1% αντιστοίχως σε σύγκριση με τον Αύγουστο), ενώ αντιθέτως υποχώρησαν κατά 4,9% οι τιμές των καυσίμων. Η τάση αυτή, πάντως, δύσκολα θα διατηρηθεί τον Οκτώβριο, καθώς ήδη οι τιμές των υγρών καυσίμων στη λιανική έχουν αυξηθεί το τελευταίο δεκαήμερο. Ενδεικτικά, η μέση –πανελλαδικά– τιμή της αμόλυβδης από 1,751 ευρώ/λίτρο την 1η Οκτωβρίου, διαμορφώθηκε σε 1,769 ευρώ/λίτρο στις 9 Οκτωβρίου. Η σημαντική αύξηση του δείκτη τιμών καταναλωτή τον Σεπτέμβριο του 2024 σε σύγκριση με τον Αύγουστο του 2024 (δηλαδή η μηνιαία μεταβολή κατά 1,8%) υπενθυμίζεται ότι είναι η μεγαλύτερη που καταγράφηκε μεταξύ των χωρών-μελών της Ευρωζώνης, αλλά και η μεγαλύτερη μηνιαία αύξηση που έχει καταγραφεί στην Ελλάδα από την αρχή του έτους. Εν μέρει, ωστόσο, πρόκειται για τις «παραδοσιακές» ανατιμήσεις στις οποίες προβαίνει σημαντικό μέρος της αγοράς τον Σεπτέμβριο, αξιοποιώντας και την αυξημένη ζήτηση που υπάρχει μετά τις καλοκαιρινές διακοπές. Αυτό φαίνεται και από τα διαχρονικά στοιχεία για τις μηνιαίες μεταβολές του δείκτη τιμών καταναλωτή, όπου ειδικά τον Σεπτέμβριο καταγράφονται οι μεγαλύτερες αυξήσεις τιμών σε σύγκριση με τον Αύγουστο, και μάλιστα σε είδη που δεν πωλούνται την προηγούμενη περίοδο υπό καθεστώς εκπτώσεων.",,
https://www.kathimerini.gr/economy/563252341/ayxiseis-sta-zitoymena-enoikia-eos-kai-31-4-to-trito-trimino/,,,,,,,"Με αυξήσεις των τιμών πώλησης κατοικιών έως 36%, επίδοση που καταγράφηκε στο κέντρο του Πειραιά, ολοκληρώθηκε το τρίτο τρίμηνο του έτους. Μεγάλες αυξήσεις καταγράφουν κι άλλες κοντινές περιοχές, όπως η περιοχή Ταμπούρια – Αγία Σοφία με αύξηση 33,8%, η Δραπετσώνα με 31,6% και ο Αγιος Ιωάννης Ρέντης με 27,9%. Μεγάλη αύξηση κατά 29,7% σημείωσαν και οι τιμές πώλησης στην Ανθούσα. Πανελλαδικά η αύξηση της μέσης ζητούμενης τιμής πώλησης είναι αυξημένη 6,8% και αυτή της ενοικίασης 7,6%. Πάντως, συνολικά, έχει αρχίσει να καταγράφεται μια τάση ήπιας επιβράδυνσης του ανοδικού ρυθμού τιμών των κατοικιών, καθώς σε πανελλαδικό επίπεδο η αύξηση διαμορφώνεται σε 6,8%, σε ετήσια βάση. Αντιστοίχως, οι μέσες ζητούμενες τιμές ενοικίασης αυξήθηκαν κατά 7,6%. Στελέχη της αγοράς ακινήτων εκτιμούν ότι κατά τη διάρκεια των τελευταίων μηνών η αγορά κινήθηκε στους ρυθμούς της προσδοκίας για τον δεύτερο κύκλο του προγράμματος «Σπίτι μου», με αποτέλεσμα να παρατηρηθεί μια γενικότερη στασιμότητα, ιδίως όσον αφορά τον όγκο των συναλλαγών και την ολοκλήρωση νέων συμφωνιών αγοραπωλησίας. Ωστόσο, από τις αρχές Σεπτεμβρίου και μετά, όταν έγιναν γνωστοί και οι όροι του νέου προγράμματος, παρατηρείται εκ νέου κινητικότητα, η οποία αναμένεται να αποτυπωθεί και στις τιμές τους επόμενους μήνες. Οσον αφορά την ενοικίαση, οι μεγαλύτερες αυξήσεις μέσης ζητούμενης τιμής ενοικίασης το τρίτο τρίμηνο σημειώθηκαν στο Νέο Φάληρο (31,4%), στον Αγιο Στέφανο (24,9%), στην περιοχή Πειραϊκή – Χατζηκυριάκειο (23,3%), στη Βάρη – Βάρκιζα (23,0%) και στον Μαραθώνα (22,2%). Οσον αφορά τις ακριβότερες περιοχές, αυτές είναι τα νότια προάστια της Αττικής, οι Κυκλάδες, τα βόρεια προάστια, το κέντρο της Αθήνας και ο Πειραιάς. Παράλληλα, η ανάλυση του Spitogatos.gr επισημαίνει ότι ανάμεσα στις ακριβότερες περιοχές για ενοικίαση κατοικίας βρίσκεται και η Χαλκιδική, όπου οι τιμές της βραχυχρόνιας μίσθωσης συνεχίζουν να ασκούν ανοδικές πιέσεις στις τιμές ενοικίων. Για παράδειγμα στη Βουλιαγμένη, που είναι η ακριβότερη περιοχή, η μέση ζητούμενη τιμή ενοικίασης αγγίζει τα 20 ευρώ/τ.μ., ενώ ακολουθούν κατά σειρά το Κολωνάκι με 16,7 ευρώ/τ.μ., η Γλυφάδα με 16,5 ευρώ/τ.μ., το Παλαιό Ψυχικό με 16 ευρώ/τ.μ. και η Βούλα με 15,7 ευρώ/τ.μ. Στον αντίποδα, η φθηνότερη περιοχή είναι το Πέραμα με 6,7 ευρώ/τ.μ., ενώ ακολουθούν οι Αχαρνές με 7,1 ευρώ/τ.μ., το Καματερό και οι Αγιοι Ανάργυροι με 7,1 ευρώ/τ.μ. και το Κρυονέρι με 7,3 ευρώ/τ.μ. Εν τω μεταξύ, υπερτιμημένες θεωρεί τις τιμές πώλησης κατοικιών, αλλά και των καταλυμάτων βραχυχρόνιας μίσθωσης, σχετική ανάλυση του Ελληνοαμερικανικού Επιμελητηρίου για το πρώτο εξάμηνο του έτους. Αντιθέτως, κατηγορίες όπως οι εξοχικές κατοικίες, τα ξενοδοχεία και τα γραφεία εμφανίζουν σημαντικές προοπτικές μελλοντικής ανάπτυξης. Τα παραπάνω αποκτούν ιδιαίτερη σημασία καθώς η σχετική ανάλυση επιχειρεί να καταγράψει τις τάσεις της εγχώριας αγοράς ακινήτων και τις επενδυτικές ευκαιρίες που παρουσιάζονται, με στόχο να διευκολυνθεί η λήψη αποφάσεων από όσους ενδιαφέρονται να τοποθετηθούν στην ελληνική αγορά ακινήτων. Σύμφωνα με τη σχετική έκδοση, «η ελληνική αγορά ακινήτων ανακάμπτει μετά μια μακρά περίοδο ύφεσης. Η Ελλάδα έχει θετική δυναμική, αν και προβλέπεται ένας πιο αργός ρυθμός από το δεύτερο εξάμηνο του 2024. Η προσιτή στέγαση είναι ένα πιεστικό κοινωνικό ζήτημα και τα κυβερνητικά κίνητρα ενδέχεται να δημιουργήσουν μια νέα υποκατηγορία περιουσιακών στοιχείων». Παράλληλα, επισημαίνεται ότι κατά το πρώτο εξάμηνο η αγορά ακινήτων παρουσίασε ισχυρές επιδόσεις σε αποθηκευτικούς χώρους, γραφεία και ξενοδοχεία, ενώ τα ακίνητα κατοικιών καθώς και οι χώροι βραχυχρόνιας μίσθωσης εμφανίστηκαν υπερτιμημένα. Οι θετικές επιπτώσεις περιλάμβαναν την οικονομική ανάκαμψη, την πολιτική σταθερότητα και την αύξηση του τουρισμού, αν και οι γεωπολιτικές αβεβαιότητες, ο πληθωρισμός και το υψηλό κόστος κατασκευής έθεσαν προκλήσεις. Οσον αφορά τους επόμενους έξι μήνες, ο τομέας των ξενοδοχείων, τα γραφεία, οι αποθηκευτικοί χώροι και οι εξοχικές κατοικίες αναμένεται να έχουν καλή απόδοση. Βασικοί μοχλοί για αυτή τη θετική προοπτική είναι η οικονομική σταθερότητα, ο ποιοτικός τουρισμός και οι βελτιώσεις σε επίπεδο επενδύσεων, αν και τα υψηλά επιτόκια, ο πληθωρισμός και οι γεωπολιτικές εντάσεις παραμένουν πιθανά εμπόδια.",,
https://www.kathimerini.gr/economy/563237626/argentini-i-therapeia-sok-toy-xavier-milei-me-ta-enoikia/,Αργεντινή: Η «θεραπεία σοκ» του Xαβιέρ Μιλέι με τα ενοίκια,2024-09-25,10:22:07,Οικονομία,Newsroom,"Οι τιμές των ενοικίων φαίνεται να σταθεροποιούνται, καθώς διατίθενται περισσό-τερα διαμερίσματα για μίσθωση","Επί χρόνια η Αργεντινή επέβαλλε έναν από τους πιο αυστηρούς νόμους στον κόσμο για τον έλεγχο των ενοικίων. Σκοπός ήταν να διατηρηθούν σε προσιτές τιμές τα σπίτια, αλλά αντ’ αυτού τα ενοίκια εκτοξεύθηκαν. Τώρα ο «αναρχοκαπιταλιστής», όπως αυτοαποκαλείται, νέος πρόεδρος της χώρας Xαβιέρ Μιλέι έχει καταργήσει το ενοικιοστάσιο, μαζί με τους περισσότερους κυβερνητικούς ελέγχους τιμών, σε ένα ιδιότυπο δημοσιονομικό πείραμα με στόχο να αναζωογονήσει τη δεύτερη μεγαλύτερη οικονομία της Νότιας Αμερική. Το αποτέλεσμα; Η αγορά ενοικίων στην πρωτεύουσα της Αργεντινής βρίσκεται σε άνθηση. Η κίνηση του Μιλέι να αναιρέσει τους κανονισμούς ελέγχου των ενοικίων αποτελεί μία από τις πιο ξεκάθαρες νίκες γι’ αυτό που αποκαλεί «θεραπεία οικονομικού σοκ». Κατέρριψε μεθοδικά ένα σύστημα ελέγχων τιμών, έκλεισε κυβερνητικές υπηρεσίες και ήρε τους εμπορικούς περιορισμούς, σε μια προσπάθεια που έχει ανατρέψει τις ζωές πολλών κατοίκων της Αργεντινής. Στο Μπουένος Αϊρες –μια πόλη που ονομάστηκε «Παρίσι του Νότου» για τις μεγάλες λεωφόρους και την κουλτούρα των καφέ– πολλά διαμερίσματα έμεναν άδεια εδώ και καιρό, με τους ιδιοκτήτες τους να προτιμούν να μην τα ενοικιάζουν ή να καταφεύγουν στις βραχυχρόνιες μισθώσεις διακοπών αντί να συμμορφώνονται με τον νόμο της κυβέρνησης. Το 2022 υπήρχαν περίπου 200.000 κενά ακίνητα στο Μπουένος Αϊρες, αύξηση 45% σε σχέση με το 2018, σύμφωνα με έκθεση της Cedesu, μιας ομάδας που επικεντρώνεται στην αστική ανάπτυξη. Η εύρεση ενός προσιτού διαμερίσματος ήταν δύσκολη, με το κόστος στέγασης να είναι δυσβάσταχτο για ορισμένους ανθρώπους που ήδη δυσκολεύονταν να πληρώσουν τις υψηλότερες τιμές τροφίμων και υπηρεσιών κοινής ωφέλειας. Πλέον όμως οι τιμές των ενοικίων φαίνεται να σταθεροποιούνται. Οι μηνιαίες αυξήσεις τιμών είναι στο χαμηλότερο ποσοστό τους από το 2021, καθώς διατίθενται περισσότερα διαμερίσματα, σύμφωνα με τη Zonaprop, τον μεγαλύτερο ιστότοπο ακινήτων της Αργεντινής. Η διοίκηση του Μιλέι έχει επίσης καταργήσει τους ελέγχους τιμών σε βασικά προϊόντα, όπως το γάλα και η ζάχαρη. Ο πρόεδρος ήρε επιπλέον τους ελέγχους στο μαγειρικό αέριο, κατήργησε τους ελέγχους εξαγωγών στο βόειο κρέας και μείωσε τις κυβερνητικές απαιτήσεις για εισαγωγή χάλυβα, ελπίζοντας να μειώσει το κόστος κατασκευής. Οι επικριτές του λένε ότι εντείνει τα οικονομικά δεινά της εργατικής τάξης. Και ενώ παραμένει δημοφιλής, ορισμένες δημοσκοπήσεις δείχνουν ότι η υποστήριξή του μειώνεται. Τον Αύγουστο είχε ποσοστό αποδοχής 45%, από σχεδόν 60% νωρίτερα φέτος, σύμφωνα με δημοσκόπηση της Giacobbe Consultores. Τουλάχιστον όμως προς το παρόν η αγορά κατοικίας ευδοκιμεί. Οι πολέμιοι των ελέγχων τιμών λένε ότι η Αργεντινή είναι ένα προειδοποιητικό μάθημα για αξιωματούχους από τις ΗΠΑ έως την Ευρώπη που προσπάθησαν να περιορίσουν το αυξανόμενο κόστος στέγασης με ελέγχους ενοικίων. Ο Αμερικανός πρόεδρος Τζο Μπάιντεν ζήτησε πρόσφατα να περιοριστούν ορισμένες αυξήσεις ενοικίων στο 5% ετησίως. Και η αντιπρόεδρος Κάμαλα Χάρις είπε ότι εάν εκλεγεί πρόεδρος, «θα περιορίσει τις άδικες αυξήσεις ενοικίων». Ο οικονομολόγος Γκονζάλες Ρούκο προειδοποιεί ενάντια σε τέτοια σχέδια. «Με καλές προθέσεις ή με νόμο δεν μπορεί κανείς να τροποποιήσει τον τρόπο λειτουργίας των αγορών. Εχουν τη δική τους δυναμική».",https://www.kathimerini.gr/wp-content/uploads/2024/09/ed68c821d5306a2e2d5dca8a6b685805_shutterstock_2407670045-1-660x370.jpg?v=1727214630,"Στο Μπουένος Αϊρες, πολλά διαμερίσματα έμεναν άδεια εδώ και καιρό, με τους ιδιοκτήτες να προτιμούν να μην τα νοικιάζουν ή να καταφεύγουν στις βραχυχρόνιες μισθώσεις, αντί να συμμορφώνονται με τον νόμο της κυβέρνησης. [SHUTTERSTOCK]"
https://www.kathimerini.gr/economy/local/563221591/oi-2-1-paremvaseis-gia-meiosi-forologias-ayxisi-eisodimatos-kai-freno-sta-enoikia/,"Οι 2+1 παρεμβάσεις για μείωση φορολογίας, αύξηση εισοδήματος και «φρένο» στα ενοίκια",2024-09-15,08:36:48,Κυβέρνηση,Newsroom,"Διπλή στόχευση αλλά με μία κοινή συνισταμένη, είχε το πακέτο μέτρων που ανακοίνωσε το περασμένο Σάββατο στη Θεσσαλονίκη ο πρωθυπουργός","Διπλή στόχευση αλλά με μία κοινή συνισταμένη, είχε το πακέτο μέτρων που ανακοίνωσε το περασμένο Σάββατο στη Θεσσαλονίκη ο πρωθυπουργός, Κυριάκος Μητσοτάκης, και εξειδικεύτηκε μέσα στην εβδομάδα από τα συναρμόδια υπουργεία. Οπως αναφέρει το ΑΠΕ – ΜΠΕ, η κοινή συνισταμένη αφορά στην προσπάθεια της κυβέρνησης να αυξήσει το διαθέσιμο εισόδημα των πολιτών, ειδικά εκείνων που ανήκουν στην κατηγορία των οικονομικά ευάλωτων και αυτό θα υλοποιηθεί μέσα από δύο άξονες: την αύξηση των εισοδημάτων και τη μείωση των φόρων. Επίσης, μία σημαντική αλλά και ουσιαστική παρέμβαση είναι αυτή στο κομμάτι της στέγης, με στόχο την αύξηση της προσφοράς κατοικίας και κατά συνέπεια, την υποχώρηση των τιμών. Από τη μία δίνονται φορολογικά κίνητρα για να ανοίξουν τα κλειστά διαμερίσματα, τα οποία υπολογίζονται σε 600.000 και από την άλλη μπαίνει φρένο στην επέκταση του Airbnb. Στο Υπουργείο Οικονομικών και στην κυβέρνηση ελπίζουν ότι μέσα από αυτό το πακέτο μέτρων θα καταστεί εφικτή η βελτίωση του επιπέδου ζωής για έναν σημαντικό αριθμό νοικοκυριών που δυσκολεύονται λόγω της οικονομικής κρίσης και της ακρίβειας η οποία επιμένει τα τελευταία χρόνια. Ακολουθούν, αναλυτικά, οι παρεμβάσεις της κυβέρνησης: 1. Αύξηση συντάξεων με βάση τον πληθωρισμό και το ΑΕΠ. Η αύξηση εκτιμάται από 2,2% έως 2,5%. 2. Ετακτη οικονομική ενίσχυση σε συνταξιούχους με προσωπική διαφορά. Τον Δεκέμβριο θα καταβληθεί ενίσχυση σε περίπου 670.000 συνταξιούχους. 3. Οριζόντια αύξηση των μισθών στο Δημόσιο, ώστε ο εισαγωγικός να μην υπολείπεται του επιπέδου του κατώτατου μισθού. 4. Διεύρυνση του επιδόματος επίτευξης στόχων. 5. Αύξηση του φοιτητικού στεγαστικού επιδόματος για τα περιφερειακά πανεπιστήμια. 6. Αύξηση κατά 20% της αποζημίωσης των νυχτερινών των ένστολων. 7. Κίνητρο προσέλκυσης ιατρών σε προβληματικές και άγονες περιοχές. 8. Μία επιπλέον δόση στους δικαιούχους επιδόματος παιδιού του ΟΠΕΚΑ. 9. Ενίσχυση 200 ευρώ για δικαιούχους επιδομάτων αναπηρίας του e-ΕΦΚΑ. 10. Ενίσχυση 200 ευρώ για δικαιούχους επιδόματος ΑΜΕΑ του ΟΠΕΚΑ. 11. Ενίσχυση 200 ευρώ για τους ανασφάλιστους υπερήλικες. 12. Επιπλέον 50% του μηνιαίου επιδόματος στους δικαιούχους του ελάχιστου εγγυημένου εισοδήματος. Σε όλα τα παραπάνω θα προστεθεί και η αύξηση του κατώτατου μισθού από τον Απρίλιο του 2025, η οποία θα συμπαρασύρει προς τα πάνω επιδόματα και τριετίες. Το ύψος της θα καθοριστεί μέσω της προβλεπόμενης διαδικασίας συζήτησης και συμφωνίας μεταξύ των κοινωνικών εταίρων. 1. Μείωση 1% των ασφαλιστικών εισφορών από 1/1/2025. 2. Κατάργηση του τέλους επιτηδεύματος για τους ελεύθερους επαγγελματίες. 3. Μονιμοποίηση της επιστροφής του ΕΦΚ στο αγροτικό πετρέλαιο. 4. Απαλλαγή φόρου εισοδήματος για κενά ακίνητα που θα ενοικιαστούν. 5. Απαλλαγή από ΦΠΑ για νέα κτίρια (επέκταση το 2025). 6. Κατάργηση τέλους σταθερής τηλεφωνίας (5%) για συνδέσεις με οπτική ίνα (≥100 mbps). 7. Απαλλαγή από το φόρο ασφαλίστρου (15%) για συμβόλαια υγείας παιδιών έως 18 ετών. 8. Φοροαπαλλαγή οικειοθελών παροχών επιχειρήσεων υπέρ νέων γονέων. 9. Μείωση ΕΝΦΙΑ κατά 20% για κατοικίες που ασφαλίζονται για φυσικές καταστροφές. 10. Αυτοτελής φορολόγηση εφημεριών ιατρών του ΕΣΥ. 11. Κίνητρα συγχωνεύσεων και εξαγορών. 12. Μείωση φόρων χαρτοσήμου σε μια σειρά από συναλλαγές. Εκτός από τη φορολογική ελάφρυνση για εκείνους που θα ανοίξουν κλειστά διαμερίσματα ή θα μετατρέψουν βραχυχρόνιες μισθώσεις σε μακροχρόνιες, έχουν αποφασιστεί και τα εξής: 1. Αναβάθμιση παλαιών κατοικιών: Πρόγραμμα 400 εκατομμυρίων για δάνεια έως 20.000 ευρώ με μηδενικό επιτόκιο, με στόχο την ενεργειακή αναβάθμιση χιλιάδων παλαιών κατοικιών. Απαλλαγή από τον φόρο ενοικίου για 3 χρόνια για τους ιδιοκτήτες που νοικιάζουν κλειστά ακίνητα ή εάν μετατρέψουν μία βραχυχρόνια μίσθωση σε μακροχρόνια. 2. «Κόφτης» στο Airbnb: Απαγόρευση νέων βραχυχρόνιων μισθώσεων στα τρία κεντρικά διαμερίσματα της Αθήνας τουλάχιστον για έναν χρόνο. 3. Νέο τέλος στις πλατφόρμες: Νέο, αυξημένο τέλος στις συμβάσεις μέσω πλατφορμών. 4. «Σπίτι Μου II»: Πρόγραμμα ύψους 2 δισ. ευρώ για την απόκτηση πρώτης κατοικίας από πάνω από 15.000 νέους ή ζευγάρια ηλικίας έως 50 ετών, με επιτόκιο χαμηλότερο από το εμπορικό. 5. Επιτόκια: Πρόγραμμα 400 εκατ. ευρώ για δάνεια έως 20.000 ευρώ με μηδενικό επιτόκιο για ενεργειακή αναβάθμιση παλαιών κατοικιών.",https://www.kathimerini.gr/wp-content/uploads/2024/09/e910bf6afa2ae91393c661d3b708017d_EPhORIAshutterstock_776682157-1-1-2-660x370.jpg?v=1726378598,Φωτ. Shutterstock
https://www.kathimerini.gr/economy/563211829/kleista-akinita-oi-proypotheseis-gia-aforologito-eisodima-apo-enoikia/,Κλειστά ακίνητα: Οι προϋποθέσεις για αφορολόγητο εισόδημα από ενοίκια,2024-09-10,06:58:55,Οικονομία,Προκόπης Χατζηνικολάου,"Τα ακίνητα να είναι κλειστά τα τελευταία τρία χρόνια, να μην είναι πάνω από 120 τ.μ. και να μισθωθούν έως τα τέλη του 2025","Τρεις προϋποθέσεις προκειμένου να λάβουν την τριετή απαλλαγή από τον φόρο εισοδήματος θα πρέπει να πληρούν τα κλειστά ακίνητα ή όσοι μετατρέψουν τις βραχυχρόνιες μισθώσεις σε μακροχρόνιες. Σύμφωνα με όσα ανακοίνωσε ο υφυπουργός Εθνικής Οικονομίας και Οικονομικών Χρ. Δήμας, το κόστος για τον προϋπολογισμό θα ανέλθει στα 13 εκατ. ευρώ κατ’ έτος, ενώ σήμερα τα ακίνητα που είναι κλειστά για διάστημα τριών χρόνων υπολογίζονται σε 600.000. Το μέτρο αφορά φυσικά πρόσωπα που διαθέτουν κλειστές κατοικίες ή τα έχουν σε βραχυχρόνιες μισθώσεις. Δηλαδή εξαιρούνται επαγγελματικά ακίνητα που διαθέτουν φυσικά πρόσωπα, όπως επίσης εξαιρούνται από το μέτρο τα νομικά πρόσωπα. Σύμφωνα με το σχέδιο, για να «κερδίσει» κάποιος την απαλλαγή φόρου θα πρέπει να πληροί τις εξής προϋποθέσεις: • Το ακίνητο να είναι κλειστό για τουλάχιστον τρία χρόνια. Τα στοιχεία θα ληφθούν από το έντυπο Ε2 της εφορίας. • Το ακίνητο να μην ξεπερνάει τα 120 τετραγωνικά μέτρα. •Θα πρέπει να «βγουν» στο διάστημα από 8/9/2024 και έως 31/12/2025. Ουσιαστικά οι ιδιοκτήτες έχουν περιθώριο 15 μηνών για να ανακαινίσουν ή γενικότερα να προβούν στις απαραίτητες παρεμβάσεις ώστε να λάβουν την τριετή απαλλαγή. Είναι προφανές ότι τα ακίνητα θα πρέπει να μισθώνονται για τρία χρόνια τουλάχιστον. Σύμφωνα με τα στοιχεία, το διάστημα 2021-2022 εντοπίστηκαν κλειστά 600.000 ακίνητα έως 120 τ.μ. Σε ό,τι αφορά τις βραχυχρόνιες μισθώσεις, ισχύουν οι ίδιοι όροι και προϋποθέσεις. Δηλαδή, το ακίνητο να είναι σε βραχυχρόνια μίσθωση για τρία χρόνια, να είναι έως 120 τ.μ. και η αλλαγή από βραχυχρόνια σε μακροχρόνια να πραγματοποιηθεί μέχρι το τέλος του 2025. «Θέλουμε να δώσουμε ένα κίνητρο για να αυξηθούν άμεσα τα διαθέσιμα προς μίσθωση διαμερίσματα μέχρι το τέλος του 2025 και βάζουμε ένα όριο να είναι κλειστά για τουλάχιστον τρία χρόνια, για να μην υπάρξουν παιχνίδια», είπε ο υπουργός Εθνικής Οικονομίας και Οικονομικών Κ. Χατζηδάκης. Σύμφωνα με τα στοιχεία, για το διάστημα 2021-2022 εντοπίστηκαν 600.000 κλειστά ακίνητα έως 120 τ.μ. Από αυτά τα 7.000 μισθώθηκαν ή περίπου το 1,2%. Στόχος της κυβέρνησης είναι να αυξηθεί το ποσοστό αυτό σε συνδυασμό και με τα άλλα μέτρα που θα τεθούν σε ισχύ, όπως για παράδειγμα το πρόγραμμα «Ανακαινίζω – Ενοικιάζω». Σημειώνεται ότι ο σημαντικότερος λόγος που τα 600.000 και πλέον ακίνητα δεν αξιοποιούνται σήμερα έγκειται στην κακή κατάσταση στην οποία βρίσκονται. Η οικονομική αδυναμία των ιδιοκτητών τους να τα αναβαθμίσουν, ή έστω να τα επισκευάσουν ώστε να είναι λειτουργικά και να μπορέσουν να εκμισθωθούν, εξηγεί το φαινόμενο αυτό. Πρόσφατη μελέτη της Εθνικής Τράπεζας υπολόγισε ότι περίπου 250.000 σπίτια σε όλη τη χώρα έχουν απαξιωθεί και βρίσκονται εκτός αγοράς, ακριβώς λόγω της οικονομικής αδυναμίας των ιδιοκτητών τους να προβούν στις απαιτούμενες επισκευές και αναβαθμίσεις τα προηγούμενα 15 χρόνια. Πρόκειται για ακίνητα που έχουν υποβαθμιστεί σημαντικά, εξαιτίας της απουσίας επισκευών και συντήρησης επί σειράν ετών, με αποτέλεσμα πλέον να έχουν απαξιωθεί και να είναι δύσκολη η επιστροφή τους στην αγορά. Εκτιμάται ότι, λόγω της κρίσης, έλειψαν από την αγορά επενδύσεις ύψους 35 δισ. ευρώ, που ήταν απαραίτητες για να συντηρηθεί, να επισκευαστεί και να αναβαθμιστεί το απόθεμα αυτό. Διπλασιάζεται η μείωση του ΕΝΦΙΑ για κατοικίες, με φορολογητέα αξία έως 500.000 ευρώ, που ασφαλίζονται για φυσικές καταστροφές από 10% σε 20% (αφορά και τον ΕΝΦΙΑ που θα βεβαιωθεί το 2025 για τους μήνες που κάποιος είναι ασφαλισμένος το 2024 αναλογικά). Αυτό σημαίνει ότι ιδιοκτήτης ακινήτου αξίας 210.000 ευρώ που πληρώνει σήμερα ΕΝΦΙΑ 520 ευρώ, στην περίπτωση που ασφαλίσει το ακίνητό του θα πληρώσει 416 ευρώ. Θα κερδίσει, δηλαδή, 104 ευρώ τον χρόνο. Οι κατοικίες με φορολογητέα αξία άνω των 500.000 ευρώ συνεχίζουν να έχουν έκπτωση 10% και θα πρέπει έως 1/6/2025 να έχουν ασφαλιστεί για φυσικές καταστροφές (πλημμύρα, πυρκαγιά, σεισμό). Σε περίπτωση φυσικής καταστροφής μετά την 1η Ιουνίου δεν θα αποζημιώνονται. Σήμερα, με βάση τα στοιχεία από τον ΕΝΦΙΑ του 2024 έχουν ασφαλίσει επαρκώς (για πλημμύρα, πυρκαγιά και σεισμό) τα ακίνητά τους περίπου 215.171 ιδιοκτήτες (από 5,3 εκατομμύρια ιδιοκτήτες), με φορολογητέα αξία ακινήτων 21,2 δισ. ευρώ (5% της συνολικής φορολογητέας αξίας των ακινήτων της χώρας, που ανέρχεται σε 424,4 δισ. ευρώ). Ακίνητα με φορολογητέα αξία άνω των 500.000 ευρώ έχουν 120.389 ιδιοκτήτες με φορολογητέα αξία ακινήτων 56,7 δισ. ευρώ. Σε περίπτωση που οι κατοικίες με αξία άνω των 500.000 ευρώ ασφαλιστούν και επιπλέον διπλασιαστεί το ποσοστό των κατοικιών με φορολογητέα αξία έως 500.000 ευρώ που είναι ασφαλισμένες, θα έχει ασφαλιστεί περίπου το 23% της αξίας των κατοικιών της χώρας. Το δημοσιονομικό κόστος σε αυτή τη περίπτωση εκτιμάται σε 20 εκατ. ευρώ για το 2025 και 40 εκατ. ευρώ για τα έτη 2026 και επόμενα. Παράλληλα αναστέλλεται για ακόμη ένα έτος η εφαρμογή του ΦΠΑ στα ακίνητα. Συγκεκριμένα, «παγώνει» ο ΦΠΑ μέχρι τα τέλη του 2025. Σημειώνεται ότι ο ΦΠΑ επιβάλλεται στις πωλήσεις νεόδμητων ακινήτων. Η κυβέρνηση έχει τη δυνατότητα να ενταχθεί στις παρεκκλίσεις για τον ΦΠΑ στα ακίνητα, ακολουθώντας το παράδειγμα του Λουξεμβούργου που έχει μηδενικό συντελεστή.",https://www.kathimerini.gr/wp-content/uploads/2024/09/shutterstock_2246881615-660x370.jpg?v=1725940719,Shutterstock
https://www.kathimerini.gr/society/reportaz/563210662/kavala-ta-adilota-enoikia-kai-oi-voylgaroi-megaloidioktites/,,,,,,,"«Διαθέσιμο διαμέρισμα στη Νέα Πέραμο, με τέσσερις κρεβατοκάμαρες, δύο μπάνια, εξοπλισμένη κουζίνα και ιδιωτική αυλή. Αν ενδιαφέρεστε, θα στείλω φωτογραφίες και τοποθεσία». Αυτή είναι μία τυπική αγγελία ενοικιαζόμενου δωματίου στην παραλιακή ζώνη της Καβάλας που μπορεί να διαβάσει κάποιος στα αγγλικά και τα βουλγαρικά σε ιστοσελίδες ή γκρουπ στο facebook. Σε πολλές περιπτώσεις ωστόσο τα ακίνητα που διαφημίζονται δεν είναι καταχωρημένα σε καμία επίσημη πλατφόρμα βραχυχρόνιας μίσθωσης. «Δεν μπορείς να τα βρεις πουθενά σε Airbnb ή Booking. Ξέρουμε ότι είναι αδήλωτα και άρα φοροδιαφεύγουν», περιέγραψαν στην «Κ» επαγγελματίες της περιοχής. Τα αδήλωτα ενοικιαζόμενα βραχυχρόνιας μίσθωσης αυξάνονται κατακόρυφα τα τελευταία τρία τέσσερα χρόνια σε παραλιακές περιοχές της Καβάλας που γνωρίζουν έντονη τουριστική ανάπτυξη, όπως η Νέα Πέραμος, η Τούζλα και η Ηρακλείτσα. Οπως καταγγέλλουν φορείς, κάτοικοι και επαγγελματίες, η παράτυπη λειτουργία αυτών των μονάδων προκαλεί μια σειρά αρνητικών συνεπειών στην τοπική οικονομία. «Κάποιος αγοράζει ένα σπίτι για εξοχικό και έπειτα το εκμεταλλεύεται. Δεν φιλοξενεί δηλαδή μόνο την οικογένειά του. Αυτό μας “χτυπάει” και δεν υπάρχει τρόπος για το σύστημα να αντιδράσει γιατί στα χαρτιά το σπίτι εμφανίζεται ως ιδιωτική κατοικία», ανέφερε ο Αντώνης Μιτζάλης, πρόεδρος του Συνδέσμου Ξενοδόχων Καβάλας. Οπως τόνισε, δημιουργείται αθέμιτος ανταγωνισμός καθώς οι ιδιοκτήτες των ενοικιαζόμενων διαμερισμάτων που λειτουργούν παράτυπα μπορούν να προσφέρουν χαμηλότερες τιμές, καθώς δεν επωμίζονται ούτε το βάρος της φορολογίας και των μισθών, ούτε τα έξοδα που απαιτούνται για τη συμμόρφωση στις διατάξεις και τους κανονισμούς ασφαλείας. Ο κ. Μιτζάλης περιέγραψε πως το πρόβλημα δεν εντοπίζεται στους μήνες αιχμής αλλά στην αρχή και το τέλος της τουριστικής περιόδου. «Εκείνη την περίοδο, ειδικά οι μικρές οικογενειακές μονάδες “πονάνε”». Η τάση αυτή ξεκίνησε από Ελληνες ιδιοκτήτες που άρχισαν να εκμεταλλεύονται τις εξοχικές τους κατοικίες, χωρίς να δηλώνουν πουθενά το εισόδημα που λαμβάνουν. Στο «παιχνίδι» ωστόσο έχουν μπει έντονα και οι Βούλγαροι, που από το 2020 ξεκίνησαν να αγοράζουν με φρενήρη ρυθμό τόσο διαμερίσματα Ελλήνων όσο και οικόπεδα στα οποία χτίζουν σπίτια και βίλες. Επειτα τα χωρίζουν σε διαμερίσματα ώστε να μπορούν να τα εκμεταλλευτούν οικονομικά. Η Κατερίνα Κατανά-Τσαλίκη είναι ιδιοκτήτρια οικογενειακής μονάδας στη Νέα Ηρακλείτσα. «Οι Βούλγαροι τα προωθούν σε Βούλγαρους. Δεν φαίνονται οι ιδιοκτήτες, μόνο οι διαχειριστές. Εχει εξελιχθεί όμως σε αθέμιτο ανταγωνισμό όλο αυτό. Αυτοί προσφέρουν 70 ευρώ ένα διαμέρισμα για μια ολόκληρη οικογένεια. Εμείς δεν μπορούμε να επιβιώσουμε με τόσο χαμηλές τιμές», υπογράμμισε. Οπως περιέγραψε, οι Βούλγαροι ιδιοκτήτες δημιουργούν σελίδες στο facebook για κάθε περιοχή μέσω των οποίων διαφημίζουν τα διαμερίσματα τους. «Eχουν σταματήσει πλέον να μας στέλνουν email οι επισκέπτες. Oσοι είναι από τη Βουλγαρία και θέλουν να έρθουν στην περιοχή μπαίνουν στις σελίδες αυτές και αναρτούν μια αγγελία, ρωτώντας ποιο σπίτι είναι διαθέσιμο τις ημερομηνίες που ενδιαφέρονται. Είναι τόσα πολλά που ξέρουν ότι θα βρουν. Οι Βούλγαροι που διαχειρίζονται τα σπίτια, τούς απαντούν αμέσως και μάλιστα στη γλώσσα τους. Εμείς δεν μπορούμε να ακολουθήσουμε τον ρυθμό αυτό», πρόσθεσε. Από την πλευρά του ο Αντώνης Μιτζάλης υπογράμμισε ότι τα αδήλωτα ενοικιαζόμενα πλήττουν τον κλάδο ανεξαρτήτως της εθνικότητας αυτού που παρανομεί. «Δεν μπορούμε να βάλουμε “διαβατήριο” στην παρανομία, εφόσον δεν έχουν γίνει έλεγχοι που θα μας δίνουν σαφή στοιχεία», είπε χαρακτηριστικά. Την ανάγκη για ελέγχους υπογράμμισε μιλώντας στην «Κ» και ο δήμαρχος Παγγαίου Φίλιππος Αναστασιάδης, αναφέροντας ότι την παρούσα στιγμή κανείς δεν μπορεί να γνωρίζει το εύρος αυτής της παράτυπης δραστηριότητας. Ο ίδιος υποστήριξε ότι έχει επικοινωνήσει το ζήτημα στην πολιτεία ζητώντας να γίνουν οι απαραίτητοι έλεγχοι ώστε να διαπιστωθεί το μέγεθος και το αποτύπωμα στην τοπική και εθνική οικονομία. Η Ρίτσα Καραγιαννίδου, εργολάβος που δραστηριοποιείται επί χρόνια στην περιοχή, εντοπίζει και ένα ακόμα πρόβλημα: «Οι Βούλγαροι αγόραζαν πολλά οικόπεδα πολύ ακριβότερα από την πραγματική τους αξία, με αποτέλεσμα να ανεβάσουν συνολικά τις τιμές στην περιοχή». Ειδικότερα ανέφερε πως από την περίοδο του κορωνοϊού μέχρι και πέρσι θα αγόραζαν ένα οικόπεδο που κόστιζε 100.000 στην τιμή των 300.000 ευρώ, με τα περισσότερα από αυτά τα χρήματα να δίνονται μετρητά. «Εγινε πανικός. Φέτος ανακόπηκε η τάση αυτή» υπογράμμισε. Πρόσθεσε ότι οι Ελληνες εργολάβοι χάνουν περίπου το 30% της πιθανής πελατείας τους καθώς τα οικόπεδα που αγοράζουν οι Βούλγαροι τα διακινούν μέσω ομοεθνών μεσιτών τους σε συμπατριώτες τους παρακάμπτοντας τη μεσολάβηση των Ελλήνων επαγγελματιών, πλην κάποιων Ελλήνων μηχανικών που τους βοηθούν με την πολεοδομία. Χαμένοι βγαίνουν τις περισσότερες φορές οι ντόπιοι και από την ανοικοδόμηση, καθώς όπως περιέγραψε η κ. Καραγιαννίδου, οι νέοι αγοραστές αρκετά συχνά προτιμούν να φέρουν τα υλικά αλλά και τα συνεργεία από τη Βουλγαρία. «Κάποιες εταιρείες βεβαίως με παράθυρα και κουφώματα από τις οποίες αγοράζουν οι Βούλγαροι εργολάβοι ανήκουν σε Ελληνες που έχουν μεταφέρει τις επιχειρήσεις τους από τη Θεσσαλονίκη στη γειτονική χώρα». Ο πρόεδρος των ξενοδόχων κ. Μιτζάλης εξέφρασε την ανησυχία του και για την υποβάθμιση του ίδιου του προορισμού. «Ο κόλπος της Νέας Περάμου έχει μετατραπεί σε απέραντο εργοτάξιο όπου χτίζονται συνεχώς σπίτια. Αλλάζει η φυσιογνωμία της περιοχής. Υποβαθμίζεται ο προορισμός γιατί αναπτύσσεται άναρχα». Αντίστοιχες ανησυχίες μοιράζονται και άλλοι επαγγελματίες του τουρισμού. Η κ. Κατανά-Τσαλίκη τόνισε πως οι υποδομές δεν αντιστοιχούν στον ρυθμό ανάπτυξης της περιοχής. «Υπάρχει τεράστια κίνηση στα χωριά. Δεν υπάρχει πάρκινγκ. Για να διασχίσεις μια απόσταση ενός χιλιομέτρου με το αυτοκίνητο, μπορεί να κάνεις και μισή ώρα», περιέγραψε. Σύμφωνα με στοιχεία της ΕΛΣΤΑΤ, ο Δήμος Παγγαίου καταλαμβάνει την 9η θέση σε έκδοση οικοδομικών αδειών καθώς μόνο το 2023 εκδόθηκαν 160 άδειες. Η εικόνα του εργοταξίου που μεταφέρουν οι επαγγελματίες μεταφράζεται και σε αριθμούς. Σύμφωνα με στοιχεία της ΕΛΣΤΑΤ, ο Δήμος Παγγαίου καταλαμβάνει την 9η θέση σε έκδοση οικοδομικών αδειών καθώς μόνο το 2023 εκδόθηκαν 160 άδειες. Ωστόσο, ο δήμαρχος Παγγαίου, Φίλιππος Αναστασιάδης, απορρίπτει το επιχείρημα περί έλλειψης υποδομών. «Οι βασικές υποδομές λειτουργούν μια χαρά. Ο βιολογικός καθαρισμός έχει τη δυνατότητα να “αντέξει” διπλάσιο αριθμό ατόμων. Σε ένα καλοκαίρι που η λειψυδρία ήταν το βασικό ζήτημα, οι κάτοικοι και επισκέπτες του δήμου μπορούσαν να απολαύσουν καθαρό νερό χωρίς πρόβλημα. Το επίπεδο των οδικών αξόνων είναι επίσης καλό», υποστήριξε, προσθέτοντας πως προβλήματα όπως η δυσκολία εύρεσης πάρκινγκ είναι αναμενόμενα όταν αναπτύσσεται τουριστικά ο τόπος. Οι κάτοικοι της περιοχής είναι επίσης προβληματισμένοι, αν και το άμεσο όφελος από την αύξηση της κίνησης αυτής υπερτερεί των ανησυχιών τους. Μόνιμος κάτοικος της Νέας Περάμου που προτίμησε να διατηρήσει την ανωνυμία του σχολίασε πως η ποιότητα ζωής έχει υποβαθμιστεί σημαντικά καθώς υπάρχει περισσότερη φασαρία και δυσκολίες, όπως η έλλειψη πάρκινγκ, σε μια άλλοτε ήσυχη περιοχή. Διευκρίνισε ωστόσο πως αυτό είναι ένα τίμημα το οποίο οι περισσότεροι κάτοικοι που ζουν από τον τουρισμό είναι διατεθειμένοι να πληρώσουν. «Ο τουρισμός φέρνει θόρυβο, αλλά και δουλειά. Ταβέρνες, ψησταριές, μαγαζάκια και ψαράδες. Ολοι κερδίζουν από την αυξημένη κίνηση. Μόνο όσοι δεν ασχολούνται με τον τουρισμό παραπονιούνται».",,
https://www.kathimerini.gr/economy/563196550/diplasiastikan-ta-enoikia-foititikis-stegis-se-10-chronia/,Διπλασιάστηκαν τα ενοίκια φοιτητικής στέγης σε 10 χρόνια,2024-08-31,18:33:00,Οικονομία,Νίκος Ρουσάνογλου,"Στις «φοιτητουπόλεις» η αύξηση φθάνει το 91,5%, σύμφωνα με την Geoaxis","Μεγάλος είναι ο «πονοκέφαλος» των γονιών και των σπουδαστών που καλούνται να μισθώσουν φοιτητική στέγη και φέτος. Μόνο την τελευταία διετία καταγράφεται μέση αύξηση κατά 44,3% στην Αθήνα, ενώ ακόμη μεγαλύτερη είναι η αύξηση στην Πάτρα, αγγίζοντας το 46,6%. Το μέσο ζητούμενο ενοίκιο στην Αθήνα διαμορφώνεται πλέον σε 10,7 ευρώ ανά τ.μ., ενώ η Πάτρα είναι η δεύτερη ακριβότερη πόλη, ξεπερνώντας ακόμη και τη Θεσσαλονίκη, με το μέσο κόστος ενοικίασης φοιτητικής στέγης να διαμορφώνεται φέτος σε 10 ευρώ/τ.μ., έναντι 9,5 ευρώ/τ.μ. της «συμπρωτεύουσας», όπου επίσης σημειώθηκε αύξηση κατά 36,8% τα τελευταία δύο χρόνια. Σύμφωνα με τα στοιχεία σχετικής έρευνας της εταιρείας πιστοποιημένων εκτιμητών Geoaxis, κατά τη διάρκεια της τελευταίας 10ετίας οι τιμές σε έξι επιμέρους πόλεις με έντονη παρουσία φοιτητών (Αθήνα, Θεσσαλονίκη, Πάτρα, Ηράκλειο, Βόλος και Κομοτηνή) έχουν αυξηθεί κατά 91,5%, ωθώντας όλο και περισσότερα νοικοκυριά στην αποφυγή σπουδών εκτός της γενέτειρας ή σε πόλεις όπου δεν υπάρχει κάποιος φίλος ή συγγενής, ώστε να μη χρειαστεί να γίνει αναζήτηση στέγης. Στην Αθήνα, όπου συγκεντρώνονται και οι περισσότερες σχολές, ενώ υπάρχει και μεγάλη ζήτηση από σπουδαστές που προέρχονται από πόλεις της περιφέρειας, τα ενοίκια των φοιτητικών κατοικιών έχουν σημειώσει άνοδο κατά 115,7% την περίοδο 2015-2024. Ακολουθεί η Πάτρα με αύξηση κατά 112,55% και η Θεσσαλονίκη με αύξηση κατά 93,48%. Πιο «ήπια» είναι η αύξηση των τιμών ενοικίασης στην πόλη της Κομοτηνής με 56%. Η Κομοτηνή είναι και η φθηνότερη πόλη μεταξύ των έξι, καθώς το μέσο ζητούμενο ενοίκιο διαμορφώνεται σε σχεδόν 8 ευρώ/τ.μ. Ακόμα κι έτσι βέβαια είναι εμφανές ότι το κόστος είναι πολύ υψηλό, με δεδομένο ότι στην Αθήνα το 2015 μπορούσε κανείς να μισθώσει διαμέρισμα έναντι μόλις 4,95 ευρώ/τ.μ. Δηλαδή, αρκούσαν 300 ευρώ για την ενοικίαση 60 τ.μ. Σήμερα απαιτούνται 640 ευρώ, ποσό που λίγοι είναι σε θέση να διαθέσουν, εκτός κι αν αναζητούσαν άλλες λύσεις, όπως η συγκατοίκηση, ενώ σημαντικό βοήθημα αποτελεί και το ετήσιο φοιτητικό στεγαστικό επίδομα, που χορηγεί η κυβέρνηση σε όσους το δικαιούνται. Στην Αθήνα το μέσο ζητούμενο ενοίκιο φθάνει τα 10,7 ευρώ ανά τ.μ. και η αύξηση της τελευταίας διετίας το 44,3%. Μόνο κατά τη διάρκεια του τελευταίου 12μήνου η μέση ζητούμενη τιμή ενοικίασης σημείωσε αύξηση κατά 15,1% στις πόλεις που εξετάζει η ανάλυση της Geoaxis. Τη μεγαλύτερη άνοδο σημειώνει και πάλι η Αθήνα με 16,77%, ενώ ακολουθούν το Ηράκλειο με 16,22% και ο Βόλος με 16,13%. Σύμφωνα με τον Γιάννη Ξυλά, επικεφαλής της Geoaxis, «εξακολουθεί να καταγράφεται εντυπωσιακή αύξηση των τιμών ενοικίασης φοιτητικών διαμερισμάτων και στις έξι περιοχές της μελέτης, καθώς η ανισορροπία μεταξύ προσφοράς και ζήτησης φαίνεται να διευρύνεται. Η απουσία νέων κατασκευών προσιτού επιπέδου ενοικίασης και το φαινόμενο των βραχυχρόνιων μισθώσεων επιδρούν εξαιρετικά αρνητικά στην προσφορά. Ετσι, οι ιδιωτικές φοιτητικές εστίες και η διάθεση για συγκατοίκηση, αποτελούν τις νέες ανερχόμενες τάσεις». Οπως τονίζεται στην ανάλυση της Geoaxis, σε σχέση με το 2015 παρατηρείται σαφώς μικρότερος αριθμός φοιτητικών διαμερισμάτων, καθώς περίπου 15%-20% των ακινήτων έχουν μετατραπεί σε καταλύματα βραχυχρόνιας μίσθωσης. Στο πλαίσιο αυτό, η προσφορά φοιτητικών διαμερισμάτων αναμένεται να μειωθεί ακόμη περισσότερο, λόγω της αύξησης του τουρισμού. «Ενδεικτικά, στο Γουδί και στου Ζωγράφου είχαμε αύξηση εγγεγραμμένων ακινήτων σε πλατφόρμες βραχυχρόνιας μίσθωσης της τάξεως του 11,04% και 11,3% αντίστοιχα σε σχέση με το 2023», τονίζει η Geoaxis. Οσον αφορά τα χαρακτηριστικά των ακινήτων που προτιμούν οι φοιτητές, με δεδομένο ότι το προσιτό κόστος αποτελεί προτεραιότητα, επιλέγονται κυρίως μικρής επιφάνειας και μεγάλης ηλικίας ακίνητα, με αποκορύφωμα τη Θεσσαλονίκη, όπου η μέση ηλικία διαμορφώνεται σε 53 χρόνια. Ενα τυπικό φοιτητικό διαμέρισμα (πανελλαδικά) έχει μέση ηλικία έως 45 έτη και μέση επιφάνεια έως 50 τ.μ.",https://www.kathimerini.gr/wp-content/uploads/2024/08/proprt-660x370.jpg?v=1725091118,
https://www.kathimerini.gr/economy/real-estate/563188750/pos-enas-algorithmos-dimioyrgise-trast-ayxanontas-ta-enoikia/,,,,,,,"Στην αρχή, επρόκειτο για έναν μυστήριο αλγόριθμο. Με τι δεδομένα υπολογίζει ένα σύστημα τεχνητής νοημοσύνης το πόσο πρέπει να ενοικιαστεί ένα σπίτι; Με την πάροδο των ετών, των καταγγελιών και των δημοσιογραφικών ερευνών, άρχισε να ξεκαθαρίζει το τοπίο – κυρίως όταν η εταιρεία που χρησιμοποιεί αυτό το εργαλείο κατηγορήθηκε εκ νέου για σκευωρία, διά της οποίας οι ιδιοκτήτες ακινήτων, δίχως καν να συνεννοούνται μεταξύ τους, ανέβαζαν τα ενοίκια αλόγιστα. Ο λόγος για την αμερικανική εταιρεία διαχείρισης ακινήτων RealPage, η οποία βρίσκεται και πάλι στη δίνη του δικαστικού κυκλώνα, κατηγορούμενη για το εργαλείο που έχει αναπτύξει με την εταιρεία YieldStar, απ’ όπου πήρε το όνομά του και το σύστημα τεχνητής νοημοσύνης. Την εβδομάδα που μας πέρασε, το υπουργείο Δικαιοσύνης των ΗΠΑ κατέθεσε αγωγή κατά της RealPage με την κατηγορία της δημιουργίας τραστ που συνέβαλε κατά πολύ στην αύξηση των ενοικίων σε τουλάχιστον οκτώ αμερικανικές πολιτείες, συμβάλλοντας έτι περαιτέρω στην επιδείνωση της στεγαστικής κρίσης που μαστίζει τα τέσσερα σημεία του ορίζοντα. Το υπουργείο Δικαιοσύνης των ΗΠΑ κατέθεσε αγωγή κατά της RealPage με την κατηγορία της δημιουργίας τραστ που συνέβαλε κατά πολύ στην αύξηση των ενοικίων σε τουλάχιστον οκτώ αμερικανικές πολιτείες. Την αγωγή κατά της RealPage για «διευκόλυνση της σκευωρίας καθορισμού των τιμών ακινήτων» συνυπογράφουν οι αρχές της Βόρειας Καρολίνα, της Καλιφόρνιας, του Κολοράντο, του Κονέκτικατ, της Μινεσότα, του Ορεγκον, του Τενεσί και της Ουάσιγκτον. Αποτελεί την πρώτη μεγάλη αντιμονοπωλιακή αγωγή όπου ο ρόλος ενός αλγορίθμου στη χειραγώγηση των τιμών θεωρείται βασικός στην υπόθεση, όπως υπογράμμισαν αξιωματούχοι του υπουργείου Δικαιοσύνης των ΗΠΑ. Βασική λειτουργία του αλγορίθμου της RealPage –για την οποία, εξάλλου, κατηγορείται– είναι η βελτιστοποίηση των τιμών των ενοικίων για χάρη των διαχειριστών ακινήτων. Η τεχνητή νοημοσύνη, σε αυτή την περίπτωση, συγκεντρώνει δεδομένα από τιμές ενοικίων από την τεράστια δεξαμενή της αγοράς ακινήτων, καταγράφοντας, κατά βάσιν, στοιχεία για τις τρέχουσες τιμές (π.χ., των παρόμοιων ακινήτων στην περιοχή), τους όρους μίσθωσης (βραχυ- ή μακροχρόνια, για οικογένειες, παρέες ή ένα άτομο κ.λπ.) και τα ποσοστά προσφοράς-ζήτησης ανά εποχή. Προφανώς, στην επεξεργασία των δεδομένων εντάσσονται και τα προφανή στοιχεία: μεταξύ άλλων, ηλικία και κατάσταση ακινήτου, μέγεθος, ανακαινίσεις, ακριβής περιοχή και ανέσεις. Συγκεντρώνει δεδομένα από τιμές ενοικίων από την τεράστια δεξαμενή της αγοράς ακινήτων, καταγράφοντας, κατά βάσιν, στοιχεία για τις τρέχουσες τιμές, τους όρους μίσθωσης  και τα ποσοστά προσφοράς-ζήτησης ανά εποχή. Και πηγαίνει κι ένα βήμα παρακάτω: στην ανάλυσή του, το σύστημα λαμβάνει υπ’ όψιν του και κοινωνικοοικονομικά δεδομένα, όπως το ποσοστό απασχόλησης-ανεργίας στην περιοχή, τους μισθούς, το εισόδημα γενικά, τη σύγχρονη ή μελλοντική ανάπτυξη στην περιοχή και τα τοιαύτα. Τα δεδομένα αυτά είτε λαμβάνονται εσωτερικώς από τη RealPage, μέσω της τεράστιας βάσης της, είτε από δημόσια δεδομένα. Ετσι, ο αλγόριθμος είναι σε θέση, κατ’ αυτόν τον τρόπο, να αξιοποιεί ιστορικά στοιχεία, άρα και να κάνει προβλέψεις για τη διακύμανση των τιμών στο μέλλον, ανάλογα με τη ζήτηση που προβλέπει η μοντελοποίηση του αλγορίθμου και τις προβλεπόμενες αλλαγές στην περιοχή. Παράλληλα, όπως συμβαίνει και χωρίς την τεχνητή νοημοσύνη, η τιμολόγηση των ακινήτων είναι δυναμική, καθώς ενδέχεται να προτείνει διαφορετικές τιμές –προς τα πάνω ή προς τα κάτω– ανάλογα με τις συνθήκες και τα δεδομένα, όπως αναλύθηκαν νωρίτερα, που επικρατούν στην περιοχή τη στιγμή της χρήσης του αλγορίθμου. Επίσης, όπως είναι φυσικό, μπορεί να προτείνονται διαφορετικές τιμές σε κατοικίες του ίδιου κτιρίου, που ναι μεν έχουν τα βασικά τους χαρακτηριστικά κοινά, ωστόσο διαφέρει ο όροφος, η ενδεχόμενη θέα, η συντήρηση του ακινήτου κ.λπ. Το σύστημα λαμβάνει υπ’ όψιν του και κοινωνικοοικονομικά δεδομένα, όπως το ποσοστό απασχόλησης-ανεργίας στην περιοχή, τους μισθούς, το εισόδημα γενικά, τη σύγχρονη ή μελλοντική ανάπτυξη στην περιοχή. Ο αλγόριθμος, προφανώς, όπως η τεχνητή νοημοσύνη εν γένει, εκπαιδεύεται. Ετσι, κάθε νέο δεδομένο, δηλαδή κάθε νέα ενοικίαση ακινήτου, αναπροσαρμόζει τις προτεινόμενες τιμές για τα υπόλοιπα, λαμβάνοντας υπ’ όψιν, λόγου χάριν, πόσο γρήγορα ενοικιάστηκε, την τιμή του ενοικίου, για πόσο διάστημα. «Η φερόμενη συμπεριφορά της RealPage στερεί από τους ενοικιαστές τα οφέλη του ανταγωνισμού στους όρους ενοικίασης διαμερισμάτων και βλάπτει εκατομμύρια Αμερικανούς. […] Η αγωγή ισχυρίζεται ότι η RealPage συνάπτει συμβάσεις με ανταγωνιζόμενους ιδιοκτήτες που συμφωνούν να μοιράζονται με τη RealPage μη δημόσιες, ανταγωνιστικά ευαίσθητες πληροφορίες σχετικά με τα ενοίκια των διαμερισμάτων τους και άλλους όρους μίσθωσης για την εκπαίδευση και λειτουργία του αλγοριθμικού λογισμικού καθορισμού τιμών της RealPage. […] “Καθώς οι Αμερικανοί αγωνίζονται να αντέξουν το κόστος στέγασης, η RealPage διευκολύνει τους ιδιοκτήτες να συντονίζουν τις αυξήσεις των ενοικίων”, είπε ο βοηθός γενικός Εισαγγελέας Τζόναθαν Κάντερ του Αντιμονοπωλιακού Τμήματος του υπουργείου Δικαιοσύνης». Αυτά αναφέρει επί λέξει η ανακοίνωση του υπουργείου Δικαιοσύνης για την κατάθεση της αγωγής. Παράλληλα, η δικογραφία περιλαμβάνει «εσωτερικά έγγραφα και ένορκες μαρτυρίες από τη RealPage και τους ιδιοκτήτες που αποκαλύπτουν τον στόχο της RealPage και των ιδιοκτητών να μεγιστοποιήσουν τις τιμές των ενοικίων και την κερδοφορία εις βάρος των ενοικιαστών. […] Η αγωγή ισχυρίζεται ξεχωριστά ότι η RealPage διατήρησε παράνομα το μονοπώλιό της πάνω στο λογισμικό εμπορικής διαχείρισης εσόδων για πολυκατοικίες στις Ηνωμένες Πολιτείες, όπου η RealPage κατέχει περίπου το 80% της αγοράς». Στην καταγγελία του υπουργείου Δικαιοσύνης, εντύπωση προκαλεί, δε, η αναφορά σε συγκεκριμένη περίπτωση, στην οποία η εταιρεία είπε σε έναν πιθανό πελάτη ότι θα μπορούσε να βρει τρόπους να αυξήσει το ενοίκιο βραχυχρόνιας μίσθωσης του ακινήτου του. «Οπως εξήγησε η RealPage σε έναν ιδιοκτήτη, χρησιμοποιώντας τα δεδομένα των ανταγωνιστών, μπορούν να εντοπίσουν περιπτώσεις όπου “μπορεί να έχουμε αύξηση 50 δολ. αντί για αύξηση 10 δολ. για εκείνη την ημέρα”». Παρά ταύτα, απ’ ό,τι φαίνεται, οι ιδιοκτήτες δεν είναι δικτυωμένοι και συνεννοημένοι μεταξύ τους για τη δημιουργία ενός «τραστ». Αυτό, όμως, σύμφωνα με την αμερικανική Δικαιοσύνη, σχηματίστηκε εμμέσως μέσω του αλγορίθμου της RealPage, αλλά και της συναίνεσης των ιδιοκτητών, όπως αναφέρεται στην αγωγή του υπουργείου Δικαιοσύνης, «συμφωνώντας ουσιαστικά να αναθέσουν σε τρίτους τη λειτουργία τιμολόγησης» με την επιλογή «αυτόματη αποδοχή» που προσαρμόζει αυτόματα τα ενοίκιά τους με βάση τον αλγόριθμο της εταιρείας. Ο αλγόριθμος είναι, όπως όλα δείχνουν, ικανός να οδηγήσει σε συγχρονισμένες αυξήσεις ενοικίων σε μια συγκεκριμένη αγορά ακινήτων, δημιουργώντας «τραστ» στις τιμές ενοικίων μεταξύ διαφορετικών ιδιοκτητών. Σε αυτό το πλαίσιο, ο αλγόριθμος είναι, όπως όλα δείχνουν, ικανός να οδηγήσει σε συγχρονισμένες αυξήσεις ενοικίων σε μια συγκεκριμένη αγορά ακινήτων, δημιουργώντας «τραστ» στις τιμές ενοικίων μεταξύ διαφορετικών ιδιοκτητών, καταπνίγοντας, με αυτό τον τρόπο, τις ανταγωνιστικές δυνάμεις της ελεύθερης αγοράς που συνήθως κρατούν υπό έλεγχο τις τιμές. Παράλληλα, ένα ζήτημα που εγείρεται είναι η διαφάνεια για τον καθορισμό των τιμών για τους ενοικιαστές, καθώς με την εν λόγω τεχνητή νοημοσύνη είναι μάλλον αδύνατον να κατανοήσουν πώς ορίστηκε εντέλει το απαιτούμενο ενοίκιο. Την ίδια στιγμή, είναι αδύνατον να αμφισβητήσουν το ενοίκιο με οποιοδήποτε νομικό ή άλλο εργαλείο είναι πρόσφορο. Οκτώβριος 2022: Το ProPublica δημοσιεύει ρεπορτάζ όπου καταδεικνύει το λογισμικό της RealPage ως υπεύθυνο για την αύξηση τιμών των ενοικίων σε περιοχές των ΗΠΑ.Νοέμβριος 2022: Το Verge δημοσιεύει ρεπορτάζ όπου αναφέρει ότι το υπουργείο Δικαιοσύνης έχει ανοίξει έρευνα για τις πρακτικές της RealPage, απότοκο του δημοσιεύματος του ProPublica.Απρίλιος 2023: Περισσότερες από 20 αγωγές κατά της RealPage, που την κατηγορούν για σκευωρία με διαχειριστές κατοικιών για να διατηρήσουν τις τιμές ενοικίασης τεχνητά υψηλές, αποφασίζεται να κριθούν από κοινού στο ομοσπονδιακό δικαστήριο του Νάσβιλ. Οι αγωγές –κυρίως από ενοικιαστές πολυκατοικιών– υποβλήθηκαν κατά της RealPage και άλλων κατηγορουμένων στο Σιάτλ, τη Βοστώνη, το Κολοράντο, τη Νέα Υόρκη και αλλού, σύμφωνα με το Reuters.Νοέμβριος 2023: Σύμφωνα με το ίδιο ειδησεογραφικό πρακτορείο, ο γενικός εισαγγελέας της Περιφέρειας της Κολούμπια μήνυσε την πλατφόρμα διαχείρισης ακινήτων RealPage και περισσότερους από 12 από τους μεγαλύτερους ιδιοκτήτες πολυκατοικιών της πόλης, κατηγορώντας τους για σχέδιο τεχνητού καθορισμού των τιμών ενοικίασης κατά παράβαση της αντιμονοπωλιακής νομοθεσίας των ΗΠΑ.Αύγουστος 2024: Το υπουργείο Δικαιοσύνης των ΗΠΑ και οι γενικοί εισαγγελείς οκτώ πολιτειών καταθέτουν αγωγή εναντίον της RealPage. Η εταιρεία, που εδρεύει στο Τέξας, απάντησε μέσω εκπροσώπου της ότι οι ισχυρισμοί του υπουργείου Δικαιοσύνης ήταν «άνευ αξίας και δεν θα συμβάλουν επ’ ουδενί για να καταστήσουν τη στέγαση πιο προσιτή». «Εκφράζουμε την απογοήτευσή μας που, έπειτα από πολλά χρόνια εκπαίδευσης και συνεργασίας σε θέματα αντιμονοπωλιακής νομοθεσίας σχετικά με τη RealPage, το υπουργείο Δικαιοσύνης επέλεξε αυτή τη στιγμή για την αγωγή, επιδιώκοντας να καταστρέψει την τεχνολογία υπέρ του ανταγωνισμού που χρησιμοποιείται υπεύθυνα εδώ και χρόνια», λέει η εταιρεία. Μάλιστα, πρώην εργαζόμενος της RealPage είπε σε συνέντευξή του στο Associated Press ότι «αν ήταν αλήθεια ότι το λογισμικό επέτρεπε τον καθορισμό τιμών, θα ήμουν 100% με το μέρος των αγωγών – το λογισμικό, όμως, πολύ απλά δεν κάνει κάτι τέτοιο», δήλωσε ο Ντομ Μπέβεριτζ. «Αυτοί οι αλγόριθμοι είναι λειτουργικά ικανοί μόνο να βελτιστοποιήσουν ένα ακίνητο τη φορά. Δεν μπορούν να πουν, “θα πάρω τα ακίνητα Α, Β και Γ και θα καταλάβω συλλογικά τι πρέπει να κάνουν από κοινού”, που είναι ο ισχυρισμός που διατυπώνεται». Πρώην εργαζόμενος της RealPage είπε σε συνέντευξή του στο Associated Press ότι «αν ήταν αλήθεια ότι το λογισμικό επέτρεπε τον καθορισμό τιμών, θα ήμουν 100% με το μέρος των αγωγών – το λογισμικό, όμως, πολύ απλά δεν κάνει κάτι τέτοιο». Την ίδια στιγμή, η RealPage προτίθεται να αμφισβητήσει τους ισχυρισμούς και περιέγραψε το λογισμικό της ως «υπερανταγωνιστική τεχνολογία που χρησιμοποιείται εδώ και χρόνια». Η αγωγή «αποτελεί απλώς απόσπαση της προσοχής από τα θεμελιώδη οικονομικά και πολιτικά ζητήματα που οδηγούν τον πληθωρισμό σε ολόκληρη την οικονομία μας – και ειδικότερα την οικονομική προσιτότητα των κατοικιών», όπως δήλωσε η εκπρόσωπος της εταιρείας Τζένιφερ Μπόουκοκ. Η εταιρεία ισχυρίζεται, επίσης, ότι τα δεδομένα που συλλέγει είναι ανώνυμα και η επεξεργασία τους γίνεται συνολικά, δίχως να μπορούν οι ιδιοκτήτες να γνωρίζουν τι συμβαίνει με τους ανταγωνιστές τους στην αγορά ακινήτων όπου δραστηριοποιούνται. «Με την αγωγή κατά της RealPage, το υπουργείο Δικαιοσύνης δηλώνει ότι ο αλγοριθμικός καθορισμός τιμών θα υπόκειται στην ίδια νομική καταδίκη με άλλα συστήματα καθορισμού τιμών», σύμφωνα με τον Ρότζερ Αλφορντ, καθηγητή στο Πανεπιστήμιο Notre Dame, που μίλησε στην Washington Post. «Αυτή η ενέργεια στέλνει ένα σημαντικό μήνυμα στην αγορά ότι οι αλγόριθμοι μπορεί να διαδραματίσουν κρίσιμο ρόλο στη διευκόλυνση της παράνομης συμπαιγνίας», ήταν η δήλωση, στην ίδια εφημερίδα, του Τζιν Κίμελμαν, πρώην αξιωματούχου της αντιμονοπωλιακής νομοθεσίας του υπουργείου Δικαιοσύνης. «Τα δικαστήρια πρέπει να συνυπολογίσουν τη νέα τεχνολογία στην εκτίμησή τους για παράνομη συμπεριφορά». Δεν υπάρχει ένας μόνον παράγοντας που ευθύνεται για την αύξηση των ενοικίων, αλλά νομίζω ότι η συμβολή της RealPage έχει υποτιμηθεί. Από την άλλη, ο Σαντίπ Βαχισάν, νομικός διευθυντής στο Open Markets Institute, που επικεντρώνεται σε θέματα αντιμονοπωλιακής νομοθεσίας, είπε στους New York Times ότι «δεν υπάρχει ένας μόνον παράγοντας που ευθύνεται για την αύξηση των ενοικίων, αλλά νομίζω ότι η συμβολή της RealPage έχει υποτιμηθεί». Η αναπληρώτρια γενική εισαγγελέας των ΗΠΑ, Λάιζα Μόνακο, υπενθύμισε πως οι αλγόριθμοι δεν λειτουργούν σε πλαίσιο ανομίας· «οι άνθρωποι είναι εκείνοι που τους δημιουργούν. Οι νόμοι μας θα ισχύουν πάντα για τους ανθρώπους πίσω από τις μηχανές και τις εταιρείες πίσω από τους αλγορίθμους».",,
https://www.kathimerini.gr/economy/563179756/sta-ypsi-ta-enoikia-mikron-epiplomenon-foititikon-diamerismaton/,Στα ύψη τα ενοίκια μικρών επιπλωμένων φοιτητικών διαμερισμάτων,2024-08-20,16:54:00,Οικονομία,Newsroom,Η μειωμένη προσφορά και η αύξηση των ενοικίων αποτελούν κοινά χαρακτηριστικά της αγοράς ακινήτων σε 28 ευρωπαϊκές πόλεις που εξετάζει η έρευνα της διαδικτυακής πλατφόρμας Housing Anywhere για το β΄ τρίμηνο της χρονιάς,"Η μειωμένη προσφορά και η αύξηση των ενοικίων αποτελούν κοινά χαρακτηριστικά της αγοράς ακινήτων σε 28 ευρωπαϊκές πόλεις που εξετάζει η έρευνα της διαδικτυακής πλατφόρμας Housing Anywhere για το β΄ τρίμηνο της χρονιάς. Ωστόσο, η βασική ειδοποιός διαφορά που χαρακτηρίζει το εγχείρημα της αναζήτησης στέγης πανευρωπαϊκά (Αθήνα, Βουδαπέστη, Τορίνο, Βαλένθια, Βρυξέλλες, Πόρτο, Μαδρίτη, Βιέννη, Μιλάνο, Λισσαβώνα, Ντίσελντορφ, Στουτγάρδη, Μπολόνια, Ελσίνκι, Φλωρεντία, Βαρκελώνη, Βερολίνο, Ρότερνταμ, Πράγα, Κολωνία, Φρανκφούρτη, Αμβούργο, Χάγη, Ουτρέχτη, Παρίσι, Αμστερνταμ, Μόναχο, Ρώμη) είναι ότι ακίνητα που είναι προσιτά σε όρους απόλυτων τιμών, είναι ακριβά αναλογικά με την αγοραστική δύναμη των νοικοκυριών. Ως εκ τούτου, το ενοίκιο ενός επιπλωμένου στούντιο στην Αθήνα που απευθύνεται ως επί το πλείστον σε φοιτητές, διαμορφώνεται σε 23,30 ευρώ ανά τετραγωνικό μέτρο ή σε περίπου 560 ευρώ για μία γκαρσονιέρα 24 τ.μ. και είναι το δεύτερο χαμηλότερο μεταξύ των 28 πόλεων που έχει επεξεργαστεί η Housing Anywhere. Ωστόσο, το μίσθωμα αυτό είναι υψηλό με κριτήριο το διαθέσιμο προς κατανάλωση εισόδημα των Ελλήνων. Σύμφωνα με την έρευνα, που βασίζεται στην επεξεργασία περισσότερων από 79.000 ιδιοκτησιών –κατά 97% επιπλωμένων– σε 28 ευρωπαϊκές πόλεις 12 χωρών κατά το β΄ τρίμηνο της χρονιάς, τα ενοίκια ενισχύθηκαν ετησίως κατά μέσον όρο 4,2% στα διαμερίσματα με ένα έως τρία δωμάτια, 3,5% στα δωμάτια και 5,4% στα στούντιο. Κατά μέσον όρο τα μισθώματα αυξήθηκαν κατά 4,3% σε σχέση με το β΄ τρίμηνο του 2023, έναντι ανόδου 3,8% το α΄ τρίμηνο. Ο ρυθμός δηλαδή ανόδου που είχε επιβραδυνθεί την τελευταία διετία, ενισχύθηκε. Στη Γερμανία και την Ολλανδία εντοπίζονται, κατά την έρευνα, οι υψηλότερες τιμές ακινήτων, ενώ σε μεγάλες πόλεις στη Νότια Ευρώπη, κυρίως σε Ιταλία και Ισπανία, οι αξίες ισχυροποιούνται. Για μια επιπλωμένη γκαρσονιέρα 24 τ.μ. στην Αθήνα το ενοίκιο διαμορφώνεται στα 560 ευρώ. Σημειώνεται ότι η Housing Anywhere λαμβάνει υπόψη και τα δωμάτια, τα οποία αποτελούν διαδεδομένη κατηγορία ακινήτων προς μίσθωση εκτός Ελλάδας. Ετσι, η Ρώμη εμφανίζει τη μεγαλύτερη αύξηση στις τιμές δωματίων (+19,2%, 620 ευρώ), ενώ στη Μαδρίτη καταγράφεται η υψηλότερη άνοδος μισθωμάτων για διαμερίσματα (+20%, 1.500 ευρώ). Στην Πορτογαλία (Λισσαβώνα) τα ενοίκια διαμερισμάτων υποχώρησαν το β΄ τρίμηνο της φετινής χρονιάς ετησίως κατά 25%, αλλά σε απόλυτες τιμές παραμένουν στα ύψη, στα 1.800 ευρώ. Στην Αθήνα, βάσει της έρευνας, το διάστημα Απριλίου – Ιουνίου συγκρινόμενο με το β΄ τρίμηνο του 2023, τα μισθώματα επιπλωμένων διαμερισμάτων υποχώρησαν κατά 5%, σε 950 ευρώ. Σύμφωνα με τη Housing Europe, στην Αθήνα συναντώνται τα χαμηλότερα ενοίκια επιπλωμένων διαμερισμάτων, ύστερα από αυτά στο Τορίνο (1.000 ευρώ) και τη Βουδαπέστη (970 ευρώ). Καθοδική πορεία κατά 4,8% εμφάνισαν τα ενοίκια των επιπλωμένων στούντιο, παραμένοντας όμως σε υψηλά επίπεδα – της τάξεως των 700 ευρώ. Στη συγκεκριμένη κατηγορία ακινήτων η ελληνική πρωτεύουσα διαθέτει τα πιο προσιτά μισθώματα (23,3 ευρώ/τ.μ.) μετά τη Βουδαπέστη (20,7 ευρώ), σε σύγκριση με τις τιμές στις υπόλοιπες 26 πόλεις. Ενδεικτικά, στο Παρίσι μια γκαρσονιέρα 24 τ.μ. μισθώνεται επιπλωμένη προς περίπου 1.380 ευρώ, σύμφωνα με την έρευνα. Πανευρωπαϊκά, η προσφορά στούντιο είναι χαμηλή, γεγονός που τροφοδοτεί την άνοδο των ενοικίων.",https://www.kathimerini.gr/wp-content/uploads/2024/08/afdbee3be8b6f0ce087f1ba643636d1f_ENOIKIAZETAI-KAGKELO-660x370.jpg?v=1724101867,Τα ενοίκια φοιτητικών κατοικιών στην Αθήνα είναι τα δεύτερα χαμηλότερα μεταξύ των 28 πόλεων που εξετάζονται. Φωτ. ΑΠΕ
https://www.kathimerini.gr/economy/563060686/ta-kleista-diamerismata-einai-i-vasiki-aitia-gia-ta-ypsila-enoikia/,Τα κλειστά διαμερίσματα είναι η βασική αιτία για τα υψηλά ενοίκια,2024-06-05,15:24:00,Οικονομία,Νίκος Ρουσάνογλου,"Τα διαμερίσματα για βραχυχρόνια μίσθωση είναι πολύ λίγα για να επηρεάσουν την αγορά ενοικίων, τονίζουν εκπρόσωποι του κλάδου","Καμία απολύτως επίπτωση στην αύξηση της προσφοράς διαμερισμάτων προς ενοικίαση δεν πρόκειται να επιφέρει μια ενδεχόμενη επιβολή περιορισμών στον χρόνο λειτουργίας των καταλυμάτων βραχυχρόνιας μίσθωσης, αναφέρουν φορείς της αγοράς ακινήτων. Οπως εξηγούν, η αύξηση των ενοικίων οφείλεται κατά κύριο λόγο στην ύπαρξη τουλάχιστον 200.000 κλειστών διαμερισμάτων μόνο στα δύο μεγάλα αστικά κέντρα της Αθήνας και της Θεσσαλονίκης και όχι στη λειτουργία 15.000 διαμερισμάτων – καταλυμάτων βραχυχρόνιας μίσθωσης στο κέντρο της Αθήνας. Σύμφωνα με τον πρόεδρο του Συλλόγου Μεσιτών Αθηνών – Αττικής Λευτέρη Ποταμιάνο, «τα περισσότερα καταλύματα βραχυχρόνιας μίσθωσης βρίσκονται στο ιστορικό κέντρο ή γύρω από αυτό. Ωστόσο, βλέπουμε ότι αύξηση των ενοικίων και μάλιστα πολύ μεγάλη εντοπίζεται σε όλο το λεκανοπέδιο, ιδίως όμως σε περιοχές υψηλής ζήτησης, όπως τα βόρεια, τα νότια και τα δυτικά προάστια, όπου τα καταλύματα βραχυχρόνιας μίσθωσης είναι πολύ λίγα, συγκριτικά με το συνολικό οικιστικό απόθεμα. Αυτό οφείλεται στην πολύ υψηλή ζήτηση συγκριτικά με την προσφορά». Σύμφωνα με τον ίδιο, το πρόβλημα της έλλειψης προσφοράς κατοικιών προς ενοικίαση είναι δομικού χαρακτήρα και δεν θα λυθεί με τη μείωση των ημερών που μπορεί κανείς να αξιοποιήσει το ακίνητό του, μέσω κάποιας ψηφιακής πλατφόρμας βραχυχρόνιας μίσθωσης. «Μετά την οικονομική κρίση και τα κόκκινα δάνεια, η πλειονότητα των νοικοκυριών δεν έχει πλέον την οικονομική δυνατότητα να χρηματοδοτήσει την αγορά ακινήτου. Ετσι, στρέφονται στη λύση της ενοικίασης, τη στιγμή όμως που το απόθεμα των διατιθέμενων κατοικιών αφορά πολύ περισσότερο πωλήσεις και λιγότερο ενοικιάσεις. Με λίγα λόγια, οι ιδιοκτήτες προτιμούν την πώληση και όχι την ενοικίαση, σε μια περίοδο που η ζήτηση αφορά κυρίως την τελευταία», τονίζει ο κ. Ποταμιάνος. Στην πρόσφατη έρευνα της Metron Analysis, που πραγματοποιήθηκε για λογαριασμό του συλλόγου Μεσιτών, προέκυψε ότι μόνο το 10% των ερωτηθέντων θεωρεί πιθανή την απόκτηση κατοικίας τα επόμενα πέντε χρόνια. Ειδικά για τους νέους και τις νέες η αγορά κατοικίας δεν θεωρείται καθόλου εύκολη από το 57% των ερωτώμενων. Παράλληλα, μόλις ένας στους τρεις ερωτηθέντες έχει καταφέρει να αποταμιεύσει χρήματα την τελευταία διετία και κυρίως οι νεότερες ηλικίες έως 44 ετών. Παράλληλα, δύο στους τρεις θεωρούν ότι τα πράγματα πηγαίνουν προς τη λάθος κατεύθυνση και το 38% ότι προσωπικά βρίσκεται σε χειρότερη θέση σε σχέση με πριν από έναν χρόνο. «Οταν για κάθε αξιοπρεπές διαμέρισμα που διατίθεται προς μακροχρόνια ενοικίαση εμφανίζονται δεκάδες ενδιαφερόμενοι και πραγματοποιούνται έως και άτυποι πλειστηριασμοί, είναι προφανές ότι το πρόβλημα δεν οφείλεται στη βραχυχρόνια μίσθωση, αλλά στη γενικευμένη έλλειψη ακινήτων προς ενοικίαση», αναφέρει στην «Κ» ο Στράτος Παραδιάς, πρόεδρος της Πανελλήνιας Ομοσπονδίας Ιδιοκτητών Ακινήτων. Η ΠΟΜΙΔΑ έχει καταθέσει πρόταση για την παροχή φορολογικών κινήτρων, ώστε να επιστρέψουν στην αγορά όσα ακίνητα ήταν κλειστά έως και το τέλος του 2023. Συγκεκριμένα, για όσους ιδιοκτήτες επιλέξουν να συνάψουν νέο συμβόλαιο εκμίσθωσης τριετούς διάρκειας για το ακίνητό τους, προτείνεται η πλήρης φοροαπαλλαγή για την περίοδο αυτή. «Ούτως ή άλλως το Δημόσιο δεν εισπράττει κάποιο ποσό σήμερα από τα κλειστά ακίνητα. Με το να δοθεί το κίνητρο αυτό θα μπορέσει να αυξηθεί απότομα η προσφορά με κάποιες δεκάδες χιλιάδες διαμερίσματα», σημειώνει ο κ. Παραδιάς. Σύμφωνα με στελέχη της αγοράς, κάτι τέτοιο θα ήταν δυνατόν να πίεζε τις τιμές προς τα κάτω, κάτι που δεν πρόκειται να συμβεί με το να επιβληθούν χρονικοί περιορισμοί στη λειτουργία των καταλυμάτων βραχυχρόνιας μίσθωσης. Οπως εξηγεί ο Νάσος Γαβαλάς, πρόεδρος του ΣΤΑΜΑ (Σύνδεσμος Εταιρειών Βραχυχρόνιας Μίσθωσης Ακινήτων), «τα ακίνητα που σήμερα λειτουργούν στην Αθήνα είναι πλήρως εξοπλισμένα, επιπλωμένα και ανακαινισμένα. Επομένως, δεν πρόκειται να διατεθούν σε προσιτές τιμές, εφόσον επιστρέψουν στη μακροχρόνια μίσθωση. Για να συμβεί κάτι τέτοιο θα πρέπει να δοθούν κίνητρα, κυρίως φορολογικά, ώστε να ανοίξουν τα διαμερίσματα που σήμερα είναι κλειστά. Αλλωστε, πολλά ακίνητα ήταν κλειστά και λειτούργησαν ως καταλύματα έπειτα από πολλά χρόνια, λόγω της επιθυμίας των ιδιοκτητών τους να γνωρίζουν τι και πότε θα εισπράξουν, αντί να καλούνται να διαχειριστούν οφειλές από κακοπληρωτές ενοικιαστές», τονίζει ο κ. Γαβαλάς. Ακριβώς αυτός ο φόβος, δηλαδή των απλήρωτων οφειλών, όπως κοινόχρηστα, λογαριασμοί ΔΕΚΟ και φυσικά το ίδιο το ενοίκιο, είναι που έχει ωθήσει πολλούς ιδιοκτήτες να κρατούν κλειστά τα ακίνητά τους. Ενας ακόμη λόγος είναι η κακή κατάσταση και απαξίωση των κατοικιών αυτών. Πολλά είναι αντικείμενο κληρονομιάς και οι ιδιοκτήτες δεν έχουν ούτε τον χρόνο, αλλά ούτε και την οικονομική δυνατότητα να τα επισκευάσουν, ώστε να τα εκμεταλλευτούν. Το κατά πόσον το πρόγραμμα «Ανακαινίζω – Νοικιάζω», που ήδη «τρέχει», θα κατορθώσει να προσφέρει μια διέξοδο, θα φανεί τις επόμενες εβδομάδες. Στόχος, πάντως, είναι να επαναλειτουργήσουν 12.500 κλειστά διαμερίσματα, με προϋπόθεση της επιδότησης για εργασίες ανακαίνισης να είναι ασφαλώς η υπογραφή συμβολαίων μακροχρόνιας ενοικίασης. Με βάση πρόσφατες δηλώσεις του πρωθυπουργού Κυρ. Μητσοτάκη, η κυβέρνηση εξετάζει το ενδεχόμενο επιβολής χρονικών περιορισμών στη λειτουργία των καταλυμάτων βραχυχρόνιας μίσθωσης, ιδίως στο κέντρο της Αθήνας. Οι περιορισμοί αυτοί προβλέπουν, π.χ., το να μην επιτρέπεται η βραχυχρόνια μίσθωση σε πάνω από δύο ακίνητα ανά ΑΦΜ δικαιούχου εισοδήματος, ή χρονικοί περιορισμοί, όπως π.χ. να μην επιτρέπεται η βραχυχρόνια μίσθωση κάθε ακινήτου για περίοδο μεγαλύτερη των 90 ημερών τον χρόνο. Αν το ακίνητο βρίσκεται σε νησιά κάτω των 10.000 κατοίκων, το χρονικό όριο μειώνεται σε κάτω από 60 ημέρες σε ετήσια βάση. Αν όμως το ετήσιο έσοδο είναι χαμηλότερο των 12.000 ευρώ, μπορεί να παραταθεί το μέγιστο χρονικό διάστημα βραχυχρόνιας μίσθωσης. Σύμφωνα με πληροφορίες, οι όποιες αλλαγές προωθούνται θα γίνουν μετά τη θερινή σεζόν, ώστε να μην υπάρξει διατάραξη του κλάδου.",https://www.kathimerini.gr/wp-content/uploads/2024/06/akinita_intime3-660x370.jpg?v=1717575641,"Σε Αθήνα και Θεσσαλονίκη υπάρχουν 200.000 κλειστά διαμερίσματα, όταν στο κέντρο της Αθήνας υπάρχουν μόλις 15.000 καταλύματα τύπου Airbnb, υποστηρίζουν εκπρόσωποι του κλάδου. [ΙΝΤΙΜΕ]"
https://www.kathimerini.gr/opinion/563002138/giati-einai-aplisiasta-ta-enoikia/,Γιατί είναι απλησίαστα τα ενοίκια;,2024-04-28,20:41:00,Απόψεις,ΜΑΝΟΣ ΜΑΤΣΑΓΓΑΝΗΣ,,"Σύμφωνα με όλα τα διαθέσιμα δεδομένα, τα τελευταία χρόνια τα ενοίκια αυξάνονται πολύ ταχύτερα από τους μισθούς. Κάποιες γειτονιές, ιδίως στο κέντρο της Αθήνας, έχουν γίνει απλησίαστες για π.χ. ένα νεαρό ζευγάρι που ψάχνει διαμέρισμα. Γιατί συμβαίνει αυτό; Και τι μπορεί να γίνει; Κατά παράδοξο τρόπο η άνοδος των ενοικίων είναι ένδειξη μιας θετικής και ταυτόχρονα μιας αρνητικής εξέλιξης. Η αυξημένη ζήτηση για κατοικία είναι σημάδι ότι η πόλη έχει γίνει περισσότερο θελκτική. Οι τιμές κατοικίας και τα ενοίκια είναι πάντοτε στάσιμα όταν η τοπική οικονομία ασθμαίνει. Αντίθετα, ο δυναμισμός μιας πόλης που γίνεται μαγνήτης για νέους κατοίκους που συρρέουν εκεί μεταφράζεται σε αυξημένη πίεση στην αγορά κατοικίας. Το κρίσιμο ερώτημα είναι εάν η προσφορά κατοικίας θα μπορέσει να αυξηθεί κι αυτή ώστε να απορροφήσει την αυξημένη ζήτηση. Εάν ναι, οι νέοι κάτοικοι (και όσοι ήδη ζουν εκεί) θα είναι σε θέση να αγοράσουν ή να νοικιάσουν σε προσιτές τιμές. Εάν όχι, οι τιμές κατοικίας και τα ενοίκια θα αυξηθούν. Στη δεύτερη περίπτωση τα ακριβά ενοίκια θα υποσκάψουν τον οικονομικό δυναμισμό της πόλης, περιορίζοντας την ανάπτυξή της. Δεν είναι ελληνικό το φαινόμενο. Στο Μιλάνο, όαση ευημερίας σε μια εθνική οικονομία που έχει βαλτώσει, τα ενοίκια είναι απλησίαστα – και έτσι τα νοσοκομεία δεν βρίσκουν γιατρούς, τα σχολεία δασκάλους και οι επιχειρήσεις προσωπικό. Τι εμποδίζει την προσφορά κατοικίας να αυξηθεί κι αυτή, εξουδετερώνοντας την πίεση στα ενοίκια; Μετά τη φούσκα που οδήγησε στην κρίση της προηγούμενης δεκαετίας, η οικοδομή έχει στραφεί στα τουριστικά ακίνητα. Τα μη εξυπηρετούμενα δάνεια και η πρόσφατη αύξηση των επιτοκίων έχουν «παγώσει» την παροχή στεγαστικών δανείων. Επιπλέον, με την Golden Visa η Ελλάδα δεν πούλησε απλώς την ευρωπαϊκή ιδιότητα του πολίτη έναντι εξευτελιστικού χρηματικού αντιτίμου (την ώρα μάλιστα που τη στερεί με τερτίπια από χιλιάδες οικογένειες μεταναστών που έχουν ριζώσει εδώ δουλεύοντας σκληρά): κατάφερε επίσης να σκοράρει ένα θεαματικό αυτογκόλ στην πολιτική κατοικίας. Η πρώτη κίνηση πολλών ξένων «επενδυτών», που αγόρασαν φθηνά κάποια πολυκατοικία στο Παγκράτι ή στο Κουκάκι ήταν να τη μετατρέψουν σε συγκρότημα διαμερισμάτων για βραχυχρόνια μίσθωση, στερώντας τα από τους κατοίκους της πόλης – δυνητικούς ενοικιαστές. Με τον τρόπο αυτό οι ξένες επενδύσεις στην κατοικία, για τις οποίες το οικονομικό επιτελείο πανηγυρίζει, ενίσχυσαν τις πιέσεις στα ενοίκια αντί να τις εξουδετερώσουν. Η κοινωνική κατοικία έχει προσφέρει πολλά αλλού και μπορεί περισσότερα με τη στήριξη του ευρω- παϊκού προγράμματος New Bauhaus. Πώς θα αυξηθεί η διαθεσιμότητα κατοικιών για ενοικίαση; Η κοινωνική κατοικία έχει προσφέρει πολλά αλλού και μπορεί περισσότερα με τη στήριξη του ευρωπαϊκού προγράμματος New Bauhaus, όμως είναι συκοφαντημένη έννοια στη χώρα μας (ο υπογράφων μεγάλωσε σε μια «εργατική κατοικία»). Ισως μια νέα γενιά αρχιτεκτόνων και πολεοδόμων να σχεδιάσουν οικονομικές κατοικίες, στις οποίες θα έμεναν και οι ίδιοι, και μια φωτισμένη κυβέρνηση να τους παράσχει οικονομική και πολιτική υποστήριξη – κάποτε στο μέλλον. Μέχρι τότε η ανεξέλεγκτη εξάπλωση της βραχυχρόνιας μίσθωσης μπορεί και πρέπει να σταματήσει: άλλες ευρωπαϊκές πόλεις έχουν θέσει περιορισμούς στον αριθμό κατοικιών που κάθε ιδιοκτήτης μπορεί να ανεβάσει στις πλατφόρμες (π.χ. 2), και στον αριθμό ημερών τον χρόνο που μπορεί να τις εκμεταλλεύεται (π.χ. 60), ενώ έχουν υποχρεώσει τις πλατφόρμες να τους παραχωρούν τα δεδομένα που χρειάζονται ώστε να ελέγχουν τη συμμόρφωση των ιδιοκτητών (και να φορολογούν τα έσοδά τους). Εν τω μεταξύ, οι πόλεις μας έχουν πολλά άδεια διαμερίσματα. Το νέο πρόγραμμα «Ανακαινίζω – Ενοικιάζω» είναι μια έξυπνη απόπειρα να πειστούν (και να πιεστούν) οι ιδιοκτήτες να τα ευπρεπίσουν και στη συνέχεια να τα διαθέσουν για ενοικίαση. Ας ελπίσουμε ότι θα φέρει αποτέλεσμα. Ο κ. Μάνος Ματσαγγάνης είναι καθηγητής Δημόσιας Οικονομικής στο Πολυτεχνείο του Μιλάνου και επικεφαλής του Παρατηρητηρίου Ελληνικής και Ευρωπαϊκής Οικονομίας του ΕΛΙΑΜΕΠ.",https://www.kathimerini.gr/wp-content/uploads/2024/04/e225308cf2c447f63d51fb68fdc17e13_2704881-1-660x370.jpg?v=1714168653,Τα ακριβά ενοίκια υποσκάπτουν τον οικονομικό δυναμισμό της πόλης. [INTIME NEWS]
https://www.kathimerini.gr/economy/562993981/oi-eyropaioi-dyskoleyontai-na-plirosoyn-enoikia-kai-stegastika-daneia/,Οι Ευρωπαίοι δυσκολεύονται να πληρώσουν ενοίκια και στεγαστικά δάνεια,2024-04-23,08:23:00,Οικονομία,Newsroom,"Αυξάνεται το ποσοστό των νοικοκυριών που καθυστερούν να καλύψουν το κόστος στέγασης, σύμφωνα με έρευνα της ΕΚΤ","Αυξημένος είναι ο αριθμός των καταναλωτών στην Ευρωζώνη που δυσκολεύονται να πληρώσουν τις στεγαστικές τους υποχρεώσεις έπειτα από μια μακρά περίοδο αυξημένων πληθωριστικών πιέσεων και με φόντο την εκτίναξη του κόστους δανεισμού, σύμφωνα με έρευνα της Ευρωπαϊκής Κεντρικής Τράπεζας. Το ποσοστό των νοικοκυριών με χαμηλότερο εισόδημα που αναμένεται να κάνουν καθυστερημένες πληρωμές για υπηρεσίες κοινής ωφελείας ή ενοίκιο αυξήθηκε πάνω από το 20% το πρώτο τρίμηνο, από περίπου 15% το 2023, ανέφεραν οι ερευνητές της ΕΚΤ. Για τις πληρωμές στεγαστικών δανείων το ποσοστό σχεδόν διπλασιάστηκε στο 30%. «Με δεδομένες τις παρούσες και μελλοντικές συνέπειες τόσο των αυξημένων επιτοκίων όσο και της απώλειας αγοραστικής δύναμης λόγω πληθωρισμού, η ικανότητα των νοικοκυριών να καλύπτουν το κόστος στέγασης και τις πληρωμές στεγαστικών δανείων αποτελεί πηγή ανησυχίας», αναφέρεται στο άρθρο. Οι αυξήσεις των επιτοκίων με στόχο τον περιορισμό του πληθωρισμού έχουν επιβαρύνει ιδιαίτερα την αγορά ακινήτων, όπου οι νέες επενδύσεις έχουν μειωθεί. Αυτό ασκεί αυξημένη πίεση στα ενοίκια, τα οποία ήταν υψηλά σε πολλές ευρωπαϊκές πόλεις, ακόμη και πριν από την άνοδο του πληθωρισμού. Η ΕΚΤ είναι πιθανό να αρχίσει να μειώνει τα επιτόκια τον Ιούνιο, με αρκετά μέλη του διοικητικού συμβουλίου και πολλούς πολιτικούς να ανησυχούν ότι η αυστηρή νομισματική πολιτική ασκεί υπερβολική πίεση στην οικονομία των 20 χωρών-μελών της Ζώνης του Ευρώ.",https://www.kathimerini.gr/wp-content/uploads/2024/04/792afd1bb3d0e5880962b08662aaad42_2023-04-17T110034Z_763433087_RC2AGV9TSBVK_RTRMADP_5_ECB-BANKS-CAPITAL-1-660x370.jpg?v=1713822387,"Σύμφωνα με την ΕΚΤ, το ποσοστό των νοικοκυριών με χαμηλότερο εισόδημα που αναμένεται να κάνουν καθυστερημένες πληρωμές στεγαστικών δανείων φέτος διπλασιάστηκε στο 30% σε σχέση με το 2023."
https://www.kathimerini.gr/economy/562900828/epicheirisi-anoigma-kleiston-katoikion-gia-na-meiothoyn-ta-enoikia/,Επιχείρηση «άνοιγμα κλειστών κατοικιών» για να μειωθούν τα ενοίκια,2024-02-26,22:11:00,Οικονομία,Νίκος Ρουσάνογλου,"Ανοίγει ακόμα περισσότερο η «βεντάλια» μέτρων και προγραμμάτων που επιχειρούν να αντιμετωπίσουν το οξυνόμενο στεγαστικό πρόβλημα, ιδίως στα μεγάλα αστικά κέντρα, καθώς, όπως αποδεικνύεται στην πράξη, απαιτούνται λύσεις που θα ανακουφίσουν άμεσα, και όχι σε δύο-τρία χρόνια από σήμερα, όσους βρίσκονται σε αναζήτηση κατοικίας […]","Ανοίγει ακόμα περισσότερο η «βεντάλια» μέτρων και προγραμμάτων που επιχειρούν να αντιμετωπίσουν το οξυνόμενο στεγαστικό πρόβλημα, ιδίως στα μεγάλα αστικά κέντρα, καθώς, όπως αποδεικνύεται στην πράξη, απαιτούνται λύσεις που θα ανακουφίσουν άμεσα, και όχι σε δύο-τρία χρόνια από σήμερα, όσους βρίσκονται σε αναζήτηση κατοικίας, με κόστος ενοικίασης που να μην απαιτεί το μεγαλύτερο ποσοστό του μηνιαίου εισοδήματός τους. Κοινή συνισταμένη των πρωτοβουλιών είναι η αύξηση της προσφοράς διαμερισμάτων στην αγορά, ώστε με τον τρόπο αυτό να αυξηθεί η διαθεσιμότητα. Στόχος είναι ασφαλώς να εκλογικευτούν οι τιμές ενοικίασης, ώστε να καταστεί πιο προσιτή η στέγαση. Ασφαλώς, παράλληλα με τα μέτρα αυτά, είναι κρίσιμο και το να αυξηθούν οι μισθολογικές απολαβές, καθώς τα εισοδήματα των νοικοκυριών έχουν αυξηθεί με πολύ χαμηλότερο ρυθμό, όχι μόνο συγκριτικά με τα ενοίκια, αλλά και με το σύνολο σχεδόν των αγαθών και υπηρεσιών τα τελευταία χρόνια. Πάντως, μόνο οι τιμές των ενοικίων υπολογίζεται ότι έχουν αυξηθεί κατά 50% κατά μέσον όρο (σε πολλές περιπτώσεις περιοχών και κατά 60%-70%) σε σχέση με το 2018. Αυτός είναι και ο κυριότερος λόγος για τον οποίο, σύμφωνα με τα στοιχεία της Eurostat, όσοι νοικιάζουν κατοικία στην Ελλάδα φτάνουν να δαπανούν πάνω από το 75% του μηνιαίου εισοδήματός τους για την κάλυψη εξόδων που σχετίζονται με το ακίνητο στο οποίο μένουν (ενοίκιο, λογαριασμοί κοινής ωφελείας, σύνδεση στο Διαδίκτυο και θέρμανση/ψύξη). Ποιοι και πόσο επιδοτούνται για να ανακαινίσουν τα παλιά ακίνητά τους ώστε να διατεθούν προς μίσθωση. Το μέτρο που ενδεχομένως να έχει και τον μεγαλύτερο και πιο άμεσο αντίκτυπο θα ήταν ενδεχομένως το άνοιγμα όσο το δυνατόν ακινήτων που είναι κλειστά επί χρόνια. Μόνο στην Αττική, υπολογίζεται ότι ο αριθμός των κλειστών διαμερισμάτων ξεπερνάει τα 350.000 ακίνητα, ενώ στο σύνολο της χώρας το νούμερο αυτό εκτιμάται ότι διαμορφώνεται σε περίπου 700.000-750.000. Σε μεγάλο ποσοστό τα διαμερίσματα αυτά απαιτούν πλέον εργασίες επισκευής και αναβάθμισης, ώστε να καταστούν κατοικήσιμα και πάλι. Αυτό είναι το πρώτο εμπόδιο για να επιστρέψουν στην αγορά, καθώς στις περισσότερες περιπτώσεις οι ιδιοκτήτες των ακινήτων αυτών είτε δεν έχουν την οικονομική δυνατότητα είτε δεν μπορούν να διαθέσουν τον απαιτούμενο χρόνο (κάποιοι είναι ηλικιωμένοι, άλλοι μένουν σε άλλη πόλη, ή και εκτός Ελλάδας), ώστε να πραγματοποιήσουν τις αναγκαίες εργασίες. Σε κάθε περίπτωση, στην κυβέρνηση προσδοκούν ότι μια λύση θα δοθεί με το πρόγραμμα «Ανακαινίζω – Νοικιάζω» που θα ξεκινήσει να τρέχει μέχρι το τέλος του μήνα. Μάλιστα, σε σχέση με την αρχική διακήρυξη, έχουν γίνει και σημαντικές αλλαγές που αναμένεται να διευκολύνουν την υλοποίηση του προγράμματος. Κατ’ αρχάς, ορίζεται ότι οι δικαιούχοι θα μπορούν να λαμβάνουν ως προκαταβολή το 50% της επιδότησης, ώστε να έχουν τη ρευστότητα για να ξεκινήσουν τις εργασίες αναβάθμισης. Παράλληλα, θα μπορούν να λαμβάνουν την επιδότηση και όσοι διαθέτουν δικαίωμα έως 50% επί του ακινήτου, αντί για πάνω από 50% που ίσχυε πριν. Με τον τρόπο αυτό εκτιμάται ότι δεν θα αποκλειστούν περιπτώσεις ακινήτων με ιδιοκτησία 50-50%. Ο προϋπολογισμός του προγράμματος είναι 50 εκατ. ευρώ και εκτιμάται ότι θα συμβάλει στην αξιοποίηση 12.500 κλειστών κατοικιών. Το μέγιστο ποσό της επιδότησης θα ανέρχεται σε 10.000 ευρώ. Προϋπόθεση για την εξασφάλιση της επιδότησης είναι το ακίνητο να είναι κλειστό για τουλάχιστον τα τελευταία τρία χρόνια. Επίσης, οι δικαιούχοι υποχρεούνται να νοικιάσουν το ακίνητο μέσω μακροχρόνιου συμβολαίου διάρκειας τουλάχιστον τριών ετών. Επιλέξιμα είναι ακίνητα έως 100 τ.μ. κι εφόσον η συνολική αξία της ακίνητης περιουσίας του ιδιοκτήτη δεν ξεπερνάει τις 300.000 ευρώ. Προς την ίδια κατεύθυνση κινείται και η πρόταση που κατέθεσε πρόσφατα δημόσια η ΠΟΜΙΔΑ (Πανελλήνια Ομοσπονδία Ιδιοκτητών Ακινήτων). Βάσει αυτής, προτείνεται η νομοθέτηση τριετούς φοροαπαλλαγής από τον φόρο εισοδήματος από ενοίκια, για ακίνητα τα οποία μισθώνονται με μακροχρόνια συμβόλαια, όντας κλειστά στο τέλος του 2023. Μάλιστα, η ΠΟΜΙΔΑ προτείνει η ίδια φοροαπαλλαγή να ισχύσει και για όσα ακίνητα αξιοποιούνταν μέσω βραχυχρόνιας μίσθωσης μέχρι και το τέλος του 2023 (έχοντας δηλαδή ενεργό αριθμό ΑΜΑ στις ψηφιακές πλατφόρμες). Προς το παρόν, η πρόταση της ΠΟΜΙΔΑ μελετάται από το υπ. Οικονομικών. Αλλαγές έρχονται και στο πρόγραμμα «χρυσή βίζα», με το επικρατέστερο σενάριο να προβλέπει την αύξηση του ελάχιστου ορίου επένδυσης στις 800.000 ευρώ για τα μεγάλα αστικά κέντρα της Αττικής και της Θεσσαλονίκης. Στην υπόλοιπη χώρα, το όριο αναμένεται να διαμορφωθεί στις 400.000 ευρώ, χωρίς πάντως να αποκλείεται περαιτέρω εξειδίκευση. Για παράδειγμα, να ισχύσει το χαμηλότερο όριο των 400.000 ευρώ και σε περιοχές χαμηλής ζήτησης από επενδυτές εντός Αττικής και στη Θεσσαλονίκη.",https://www.kathimerini.gr/wp-content/uploads/2024/02/b5-98-660x370.jpg?v=1708778807,(Φωτογραφία: Shutterstock)
https://www.kathimerini.gr/economy/local/562892797/peiraias-diplasia-apo-to-2015-ta-enoikia-ypervoles-logo-chrysis-vizas-stis-times-polisis/,Πειραιάς: Διπλάσια από το 2015 τα ενοίκια – Υπερβολές λόγω χρυσής βίζας στις τιμές πώλησης,2024-02-20,12:30:20,Ελληνική Οικονομία,Newsroom,"Μόνο το 2023, η μέση ζητούμενη τιμή ενοικίασης κατοικιών στον Πειραιά αυξήθηκε κατά 10% σε σύγκριση με το προηγούμενο έτος","Από το 2015 μέχρι σήμερα, η μέση ζητούμενη τιμή ενοικίασης κατοικιών στον Πειραιά φαίνεται να έχει σχεδόν διπλασιαστεί, με την τιμή το 2023 να ανέρχεται στα 9,0 ευρώ/τ.μ., σύμφωνα με τα στοιχεία ανάλυσης του Spitogatos Insights. Στο μέτωπο των πωλήσεων, το έντονο ενδιαφέρον από το πρόγραμμα Χρυσή Βίζα δημιουργεί υπερβολικές προσδοκίες στις τιμές που ζητούν οι ιδιοκτήτες. Σύμφωνα με τα στοιχεία της ανάλυσης, αυξητική, αλλά σε μικρότερο βαθμό, είναι η πορεία των μέσων τιμών ενοικίασης κατοικιών στα προάστια του Πειραιά από το 2017 και μετά, με τη μέση ζητούμενη τιμή σήμερα να φτάνει τα 7,4€/τ.μ. Μόνο το 2023, η μέση ζητούμενη τιμή ενοικίασης κατοικιών στον Πειραιά αυξήθηκε κατά 10% σε σύγκριση με το προηγούμενο έτος, ενώ στα Προάστια του Πειραιά η μέση ζητούμενη τιμή ενοικίασης κατοικίας αυξήθηκε κατά 7,6%. Στις πωλήσεις κατοικιών η εξέλιξη των τιμών από το 2015 μέχρι το 2023 είναι ελαφρώς διαφορετική, με τη μέση ζητούμενη τιμή πώλησης κατοικιών στον Πειραιά και στα προάστιά του να σημειώνει μείωση μέχρι το 2018. Μετά το 2018, η πορεία των μέσων ζητούμενων τιμών τόσο στον Πειραιά όσο και στα προάστιά του είναι αυξητική, με τις μέσες ζητούμενες τιμές σήμερα να διαμορφώνονται στα 2.000€/τ.μ. και 1.653€/τ.μ. αντίστοιχα. Σε ό,τι αφορά την πώληση κατοικιών, η μέση ζητούμενη τιμή στον Πειραιά σημείωσε αύξηση της τάξης του 15,9%, ενώ κατά 19,5% πιο ακριβές έγιναν οι κατοικίες προς πώληση στα προάστια του Πειραιά το 2023, σε σχέση με το 2022. Αυτή η σημαντική αύξηση στη μέση ζητούμενη τιμή πώλησης στον Πειραιά αλλά και στα προάστιά του το 2023 φαίνεται να σχετίζεται σε μεγάλο βαθμό με τις αλλαγές των όρων του προγράμματος golden visa, οι οποίες έστρεψαν το ενδιαφέρον των αγοραστών στην περιοχή. Το έντονο ενδιαφέρον που έχει προσελκύσει η περιοχή του Πειραιά και των pροαστίων του φαίνεται να επηρεάζει τις προσδοκίες των ιδιοκτητών σε ό,τι αφορά τις ζητούμενες τιμές που θέτουν για το ακίνητό τους, με αποτέλεσμα αυτές συχνά να βρίσκονται σε πολύ υψηλά επίπεδα σε σχέση με τα αντικειμενικά χαρακτηριστικά του ακινήτου. Οι πιο ακριβές περιοχές για αγορά κατοικίας στον Πειραιά και στα προάστιά του είναι το Μοσχάτο (2.889€/τ.μ.), το Νέο Φάληρο (2.560€/τ.μ.) και η περιοχή Καστέλα-Πασαλιμάνι με τιμή 2,438€/τ.μ. Αντίθετα, οι οικονομικότερες περιοχές για να αγοράσει κανείς κατοικία στον Πειραιά και τα προάστιά του είναι το Πέραμα (1.340€/τ.μ.), ο Αγιος Ιωάννης Ρέντης (1.342€/τ.μ.) και το Κερατσίνι (1.432€/τ.μ.). Για το 2023, οι περιοχές του Πειραιά και των προαστίων όπου σημειώθηκαν οι μεγαλύτερες αυξήσεις σε σύγκριση με την προηγούμενη χρονιά είναι η Καλλίπολη – Φρεαττύδα (24%), το Μοσχάτο (23,8%) και η Δραπετσώνα (23,7%). Σε ό,τι αφορά την ενοικίαση κατοικιών, οι πιο ακριβές περιοχές του Πειραιά και των προαστίων του είναι το Μοσχάτο (9,4€/τ.μ.), η Καστέλα – Πασαλιμάνι (9,4€/τ.μ.) και το κέντρο του Πειραιά (λιμάνι) (9,4€/τ.μ.). Οι πιο οικονομικές περιοχές εντοπίζονται στα προάστια του Πειραιά και είναι η Νίκαια (7,3 €/τ.μ.), ο Κορυδαλλός (7,1€/τ.μ.) και το Κερατσίνι (6,8€/τ.μ.). Οι μεγαλύτερες αυξήσεις τιμών ενοικίασης κατοικιών το 2023 σε σχέση με την προηγούμενη χρονιά σημειώθηκαν στο Πέραμα (30,9%), στη Δραπετσώνα (22,2%) και στην περιοχή Ταμπούρια-Αγία Σοφία (15,1%). Αύξηση της μέσης ζητούμενης τιμής ενοικίασης και πώλησης επαγγελματικών ακινήτων σημειώθηκε το 2023 στον Πειραιά και στα προάστιά του. Πιο συγκεκριμένα, αύξηση κατά 12,8% καταγράφηκε στη μέση ζητούμενη τιμή πώλησης επαγγελματικών ακινήτων στον Πειραιά (1.231€/τ.μ.), ενώ κατά 10,3% αυξήθηκε η αντίστοιχη τιμή στα προάστια του Πειραιά (993€/τ.μ.). Οσον αφορά την ενοικίαση, το 2023 η μέση ζητούμενη τιμή διαμορφώθηκε στα 8,2 ευρώ/τ.μ., αυξημένη κατά 11,3% σε σχέση με το 2022, ενώ στα προάστια του Πειραιά η μέση ζητούμενη τιμή ενοικίασης επαγγελματικών ακινήτων φτάνει τα 6,6 ευρώ/τ.μ., αυξημένη κατά 7,8% σε σχέση με το προηγούμενο έτος. Οι πιο ακριβές περιοχές για αγορά επαγγελματικού ακινήτου στον Πειραιά και στα προάστιά του για το 2023 είναι η περιοχή της Καστέλας – Πασαλιμάνι με τιμή 1.507 ευρώ/τ.μ., η Πειραϊκή-Χατζηκυριάκειο (1.367€/τ.μ.) και το κέντρο του Πειραιά (λιμάνι), με μέση ζητούμενη τιμή πώλησης τα 1.334€/τ.μ. Αντίθετα, οι οικονομικότερες είναι ο Κορυδαλλός (717€/τ.μ.) στα προάστια του Πειραιά, η περιοχή Καμίνια – Παλαιά Κοκκινιά (844 ευρώ/τ.μ.) και η περιοχή Ταμπούρια-Αγία Σοφία (844€/τ.μ.). Οι πιο ακριβές περιοχές του Πειραιά και των προαστίων του για ενοικίαση επαγγελματικού χώρου είναι το Νέο Φάληρο (8,8€/τ.μ.), η περιοχή Καστέλα-Πασαλιμάνι (8,7€/τ.μ.) και το κέντρο του Πειραιά (λιμάνι), με μέση ζητούμενη τιμή ενοικίασης 8,7€/τ.μ. Στον αντίποδα, οι πιο οικονομικές περιοχές για ενοικίαση επαγγελματικού ακινήτου είναι ο Αγιος Ιωάννης Ρέντης (4,5 ευρώ/τ.μ.), το Πέραμα (5,6€/τ.μ.) και τα Καμίνια-Παλαιά Κοκκινιά (6€/τ.μ.). Πηγή: Moneyreview.gr",https://www.kathimerini.gr/wp-content/uploads/2024/02/shutterstock_1473083870-1-660x370.jpg?v=1708425010,Φωτ. Shutterstock
https://www.kathimerini.gr/politics/562878631/ti-kanei-i-kyvernisi-gia-ta-akriva-enoikia-neo-tiktok-toy-prothypoyrgoy/,Τι κάνει η κυβέρνηση για τα ακριβά ενοίκια – Νέο TikTok του πρωθυπουργού,2024-02-11,20:57:45,Πολιτική,Newsroom,"«Ο κατώτατος μισθός έχει αυξηθεί κατά 20%, τα ενοίκια όμως έχουν αυξηθεί περισσότερο», επισημαίνει ο πρωθυπουργός, Κυριάκος Μητσοτάκης στη νέα του ανάρτηση στο TikTok.","Στη στεγαστική κρίση εστιάζει το νέο βίντεο που δημοσίευσε στο TikTok ο Κυριάκος Μητσοτάκης. Oπως εξηγεί ο πρωθυπουργός, 7 στους 10 Eλληνες κατοικούν σε δικό τους σπίτι, όμως οι τρεις στους δέκα αναγκάζονται να νοικιάσουν και εκείνοι αντιμετωπίζουν μεγάλο πρόβλημα. «Για πολλά χρόνια, στη διάρκεια της κρίσης, οι τιμές των ακινήτων και των ενοικίων ήταν παγωμένες», επισημαίνει και προσθέτει: «Ως αποτέλεσμα όμως της οικονομικής ανάπτυξης είδαμε μια απότομη αύξηση στις αξίες των ακινήτων και μία πολύ απότομη αύξηση στα ενοίκια. Ο κατώτατος μισθός έχει αυξηθεί κατά 20%, τα ενοίκια όμως έχουν αυξηθεί περισσότερο». Ο Κυριάκος Μητσοτάκης τονίζει ότι όσοι ενοικιάζουν αναγκάζονται να δώσουν μεγάλο μέρος του μισθού τους στο ενοίκιο και αυτό είναι πρόβλημα. Αποτέλεσμα αυτού είναι πολλοί νέοι ηλικίας 30-35 ετών να μένουν ακόμη με τους γονείς τους, σημειώνει ο πρωθυπουργός. Η σκληρή αλήθεια για τα ενοίκια❗️ ♬ original sound – Kyriakos Mitsotakis Όπως λέει ο πρωθυπουργός, στην αγορά των ενοικίων λειτουργεί ο κανόνας της προσφοράς και της ζήτησης και η ζήτηση για ενοίκια είναι πολύ μεγαλύτερη από την προσφορά. Ο ίδιος αναλύει, όμως, και τους λόγους για τους οποίους η προσφορά των σπιτιών προς ενοικίαση είναι σήμερα χαμηλή: Ένας λόγος είναι ότι εκατοντάδες χιλιάδες σπίτια παραμένουν κλειστά, κυρίως παλιά μη επισκευασμένα διαμερίσματα, δεύτερον ότι πολλά διαμερίσματα κατευθύνονται σήμερα προς το AirBnB και ένας ακόμη, η Golden Visa που έπαιξε τον ρόλο της ανεβάζοντας τις τιμές σε πολλές περιοχές, ειδικά της Αττικής. «Τι κάνουμε;», συνεχίζει ο πρωθυπουργός. «Βοηθάμε τους ιδιοκτήτες να ανοίξουν τα κλειστά τους σπίτια και διαμερίσματα μέσα από προγράμματα όπως το “Ανακαινίζω-Εξοικονομώ” και το “Ανακαινίζω-Ενοικιάζω”, αλλά και μέσα από γενναίες φορολογικές εκπτώσεις οι οποίες μπορεί να φθάσουν μέχρι και 16.000 ευρώ για την επισκευή σπιτιού, δίνουμε κίνητρα σε ιδιοκτήτες να επισκευάσουν τα κλειστά τους σπίτια. Πόσα είναι αυτά; Εκτιμούμε ότι είναι 770.000. Δεύτερον: Το δημόσιο έχει οικόπεδα αλλά και κτήρια τα οποία κάθονται. Αυτά σε συνεργασία με τον ιδιωτικό τομέα μπορούμε να τα αξιοποιήσουμε. Ο θεσμός της “Κοινωνικής Αντιπαροχής”. Θα φτιάξουμε καινούργια σπίτια, ένα κομμάτι θα το αξιοποιήσουν οι κατασκευαστές, ένα δεύτερο κομμάτι θα διατεθεί προς ενοικίαση με χαμηλά ενοίκια. Τρίτον: Πήραμε ήδη μέτρα και βάλαμε περιορισμούς στη βραχυχρόνια μίσθωση, δηλαδή στο AirBnB και αυξήσαμε τα όρια της Golden Visa. Και εφόσον χρειαστεί θα κάνουμε και περισσότερα σε αυτή την κατεύθυνση», λέει ο πρωθυπουργός. Ο κ. Μητσοτάκης επισημαίνει, όμως, ότι «ταυτόχρονα πρέπει να βοηθήσουμε τους ανθρώπους που θέλουν να αποκτήσουν το δικό τους σπίτι, και αυτό ακριβώς κάνει το πρόγραμμα “Σπίτι μου”», μέσα από το οποίο επιδοτούνται τα στεγαστικά δάνεια νέων. Στη συνέχεια, ο πρωθυπουργός αναφέρεται σε αυτά τα οποία ήδη γίνονται, όπως τονίζει, και μπορεί να μην είναι πολύ γνωστά. Κάνει αναφορά, πιο συγκεκριμένα, στο επίδομα ενοικίου μέσω ΟΠΕΚΑ, στην αύξηση του επιδόματος φοιτητικής στέγης αλλά και στην κατασκευή πολλών νέων φοιτητικών κατοικιών. Προσθέτει ότι «μέσα στα επόμενα τρία χρόνια θα έχουμε αποκτήσει υπερσύγχρονες φοιτητικές εστίες για 8.000 φοιτητές». «Οπότε λύθηκε το πρόβλημα;» διερωτάται. «Όχι, είναι πολύ μεγάλο για να λυθεί από τη μια στιγμή στην άλλη», απαντά ο πρωθυπουργός, τονίζοντας ότι αυτό απασχολεί και πολλές άλλες ευρωπαϊκές χώρες. «Σας διαβεβαιώνω όμως ότι θα εξακολουθούμε να κάνουμε ό,τι μπορούμε για να περιορίσουμε τις επιπτώσεις του», καταλήγει. Με πληροφορίες από ΑΠΕ-ΜΠΕ ",https://www.kathimerini.gr/wp-content/uploads/2024/02/mitsotakis-231-660x370.jpg?v=1707677833,Intime
https://www.kathimerini.gr/investigations/special-reports/562848388/eos-76-ayxithikan-ta-spitia-stin-kallithea-kai-eos-62-ta-enoikia-sta-vrilissia/,,,,,,,"Αυξήσεις των ζητούμενων τιμών πώλησης έως 76% και των ζητούμενων τιμών ενοικίασης έως 62% σε Καλλιθέα και Βριλήσσια αντίστοιχα, καταγράφονται το διάστημα από το 2019 έως το τέλος του 2023 στην αγορά κατοικίας, ποσοστά που είναι διπλάσια ή και τριπλάσια του μέσου όρου και καταδεικνύουν την πραγματικότητα σε ορισμένες περιοχές της Αττικής, όπου η ζήτηση έχει ξεπεράσει κατά πολύ την προσφορά. Ανάλογες αυξήσεις, πολύ υψηλότερες του μέσου όρου, παρατηρούνται και σε δεκάδες άλλες περιοχές της Αττικής. Ξεκινώντας από το κέντρο της πόλης, οι μεγαλύτερες αυξήσεις στις τιμές πώλησης καταγράφονται στα Ιλίσια (60%), στου Γκύζη-Πεδίον του Αρεως (56%), τον Νέο Κόσμο (56%), στου Γουδή (52%) και στο Παγκράτι (52%). Σε ό,τι αφορά τις τιμές ενοικίασης, τη μεγαλύτερη άνοδο έχουν σημειώσει τα Ανω Πατήσια (36%), τα Εξάρχεια (32%), η περιοχή πέριξ της Λ. Πατησίων και Αχαρνών (30%) και η περιοχή του Αγ. Ελευθερίου-Ριζούπολης-Προμπονά με 26%. Στα βόρεια προάστια, οι μεγαλύτερες αυξήσεις εντοπίζονται στις τιμές πώλησης, με την άνοδο στα Βριλήσσια να αγγίζει το 68%, ενώ ακολουθούν η Αγία Παρασκευή με 67%, του Παπάγου με 65%, ο Χολαργός με 64% και το Ν. Ψυχικό με 51%. Στην αγορά ενοικίων, η μεγαλύτερη αύξηση καταγράφεται και πάλι στα Βριλήσσια με 62%, ενώ έπονται η Σταμάτα με 61%, η Νέα Πεντέλη με 47%, η Εκάλη με 43% και η Λυκόβρυση επίσης με 43%. 
Στα νότια, η Καλλιθέα ξεχωρίζει με αύξηση των τιμών πώλησης κατά 76%, ακολουθούμενη κατά σειρά από τον Αγιο Δημήτριο με 67%, τη Δάφνη με 66%, του Ζωγράφου με 65% και την Αργυρούπολη με 60%. Σε ό,τι αφορά τις τιμές ενοικίασης, οι μεγαλύτερες αυξήσεις εντοπίζονται σε Υμηττό (44%), Βουλιαγμένη (43%), Βάρη-Βάρκιζα (36%), Δάφνη (36%) και Αργυρούπολη (27%).",,
https://www.kathimerini.gr/investigations/special-reports/562848328/enoikia-idioktites-egkataleipoyn-ti-vrachychronia-misthosi/,,,,,,,"Σε αντίθεση με τις εκτιμήσεις φορέων του κλάδου, στην ενοικίαση, η εικόνα της προσφοράς εμφανίζεται καλύτερη, συγκριτικά με την πώληση. Σύμφωνα με τα στοιχεία του Spitogatos, η συνολική προσφορά σε σχέση με το 2019 έχει μειωθεί κατά μόλις 11,3% στο σύνολο της Αττικής, καθώς σε κάποιες περιοχές παρατηρείται αύξηση και μάλιστα με διψήφιο ποσοστό. Ουσιαστικά, η μεγάλη άνοδος των τιμών των ενοικίων έχει λειτουργήσει ως οικονομικό κίνητρο για αρκετούς ιδιοκτήτες, οι οποίοι αναζητούν επιπλέον εισοδήματα από την ακίνητη περιουσία τους. Ωστόσο, υπάρχουν και άλλα σημεία, ιδίως στις πιο δημοφιλείς περιοχές της Αττικής, όπου το απόθεμα έχει μειωθεί δραματικά τα τελευταία χρόνια, εκτοξεύοντας αντίστοιχα και τις τιμές ενοικίασης. Στα βόρεια προάστια η προσφορά κατοικιών προς ενοικίαση μειώθηκε κατά 47% από το 2019, ενώ η μέση ζητούμενη τιμή ενοικίασης αυξήθηκε κατά 31% σε 10,8 ευρώ/τ.μ. Χαρακτηριστικό παράδειγμα είναι τα βόρεια προάστια, όπου η προσφορά κατοικιών προς ενοικίαση μειώθηκε κατά 47% από το 2019, ενώ η μέση ζητούμενη τιμή ενοικίασης αυξήθηκε κατά 31% σε 10,8 ευρώ/τ.μ. Στα νότια προάστια, τα προς ενοικίαση ακίνητα έχουν μειωθεί κατά 22%, αλλά οι τιμές έχουν αυξηθεί κατά μόλις 9%. Αυτό εξηγείται από το ότι οι μεγάλες αυξήσεις είχαν ξεκινήσει νωρίτερα, από το 2017 και το 2018, ενώ μεσολάβησε και η πανδημική κρίση, η οποία έφερε κάποιες διορθώσεις στις τιμές, ιδίως την περίοδο 2020-2021. Ακόμα και έτσι βέβαια, το μέσο ζητούμενο ενοίκιο στα νότια προάστια είναι το υψηλότερο πανελλαδικά, καθώς διαμορφώνεται πλέον σε 12 ευρώ/τ.μ. Στο κέντρο της Αθήνας, το μέσο ζητούμενο ενοίκιο έχει αυξηθεί κατά μόλις 3% καθώς έγιναν σημαντικές διορθώσεις την περίοδο της πανδημίας και σήμερα η αγορά επιστρέφει ουσιαστικά στο σημείο που βρισκόταν πριν την υγειονομική κρίση Στο κέντρο της Αθήνας, το μέσο ζητούμενο ενοίκιο έχει αυξηθεί κατά μόλις 3% για τον ίδιο λόγο, καθώς έγιναν σημαντικές διορθώσεις την περίοδο της πανδημίας και σήμερα η αγορά επιστρέφει ουσιαστικά στο σημείο που βρισκόταν πριν την υγειονομική κρίση, με τη μέση τιμή να διαμορφώνεται σε 10 ευρώ/τ.μ. που είναι και ιστορικό υψηλό για την περιοχή. Οσον αφορά την προσφορά διαμερισμάτων προς ενοικίαση, αυτή εμφανίζει πτώση κατά 16%, μικρότερη του αναμενόμενου. Αυτό οφείλεται στο ότι αρκετά ακίνητα έχουν αποχωρήσει από τη βραχυχρόνια μίσθωση (ιδίως μετά την πανδημία), επιστρέφοντας στη μακροχρόνια ενοικίαση, όπου τα έσοδα ήταν υψηλότερα. Υπενθυμίζεται ότι πριν την κρίση της πανδημίας, πολλοί ιδιοκτήτες είχαν στραφεί στη βραχυχρόνια μίσθωση, ακόμα και σε περιοχές χαμηλής ζήτησης από ξένους επισκέπτες, λόγω της απόστασής τους από τα τουριστικά αξιοθέατα της χώρας. Τα ακίνητα αυτά ήταν τα πρώτα που επέστρεψαν στη μακροχρόνια μίσθωση και έχουν παραμείνει εκεί μέχρι σήμερα, συνθήκη που θεωρείται δύσκολο να αλλάξει και τα επόμενα χρόνια. Στα δυτικά προάστια παρατηρείται τόσο αύξηση της προσφοράς (10%), όσο και αύξηση των ζητούμενων ενοικίων (28%). Το ίδιο καταγράφεται και στα προάστια του Πειραιά, όπου οι αγγελίες έχουν αυξηθεί κατά 15% και οι ζητούμενες τιμές κατά 26%. Πρόκειται για περιοχές, που άρχισαν να ανακάμπτουν αργότερα από τις υπόλοιπες, εξέλιξη που εξηγεί την ταυτόχρονη αύξηση της προσφοράς, αλλά και των τιμών, που άλλωστε είναι από τις πιο χαμηλές στην Αττική.",,
https://www.kathimerini.gr/economy/562827502/ypsili-anaptyxi-sta-logistics-se-anodo-ta-enoikia/,"Υψηλή ανάπτυξη στα logistics, σε άνοδο τα ενοίκια",2024-01-13,08:44:00,Οικονομία,Νίκος Ρουσάνογλου,"H απορρόφηση νέων χώρων εκτιμάται ότι στο εννεάμηνο του 2023 ανήλθε σε περίπου 240.000 τ.μ., όσο σχεδόν όλο το 2022","Συνεχίζεται η ταχεία ανάπτυξη των ακινήτων logistics, καθώς η ζήτηση εξακολουθεί να υπερβαίνει την προσφορά, παρότι έχει αυξηθεί κατακόρυφα ο όγκος των νέων κτιρίων που κατασκευάζονται. Σύμφωνα με την τελευταία τριμηνιαία ανάλυση της εταιρείας Proprius, μόνο κατά τη διάρκεια του τρίτου τριμήνου του 2023 απορροφήθηκαν από την αγορά συνολικά 120.000 τ.μ. νέων κτιρίων, μέγεθος σημαντικά υψηλότερο σε σχέση με το 2022. Συνολικά το 2022, οι νέες μισθώσεις ακινήτων logistics ανήλθαν σε 250.000 τ.μ., ενώ ήδη κατά το εννεάμηνο του 2023 η απορρόφηση νέων χώρων εκτιμάται ότι ανήλθε σε περίπου 240.000 τ.μ. Σύμφωνα με την ανάλυση της Proprius, ο κύριος όγκος της ζήτησης προέρχεται από τις εταιρείες παροχής υπηρεσιών logistics προς τρίτους (3PL), οι οποίες εστιάζουν σε ακίνητα υψηλών προδιαγραφών και αυτοματισμών. Αυτά επιτρέπουν ακριβείς και γρήγορους χρόνους παράδοσης. Σε άνοδο βρίσκονται και τα ενοίκια, τα οποία κατέγραψαν αύξηση κατά 5% σε ετήσια βάση, όχι μόνο λόγω της υψηλής ζήτησης, αλλά και εξαιτίας της αύξησης του κόστους κατασκευής, που έχει μεταφερθεί έως ένα βαθμό και στο κόστος της ενοικίασης. Αλλωστε, η μέση απόδοση ήδη έχει υποχωρήσει από τα διψήφια ποσοστά των προηγούμενων ετών, σε μόλις 7%, που αποτελεί ένδειξη ωρίμανσης της αγοράς των logistics. Το μέσο ενοίκιο στην Αττική (π.χ. Ασπρόπυργος) ανέρχεται σε 5,25 ευρώ/τ.μ., ενώ στη Θεσσαλονίκη αγγίζει τα 4,25 ευρώ/τ.μ. κατά μέσον όρο. Ωστόσο, κτίρια τα οποία έχουν «πράσινες» προδιαγραφές, φέροντας και τις σχετικές πιστοποιήσεις, μισθώνονται και σε υψηλότερο επίπεδο. Η σταθερά υψηλή ζήτηση για νέες εγκαταστάσεις logistics οφείλεται σε δύο βασικούς λόγους. Ο πρώτος έγκειται στην ανάγκη αναβάθμισης του υφιστάμενου αποθέματος κτιρίων αποθήκευσης, που ήταν σημαντικά παρωχημένο και δεν ανταποκρίνεται στις σύγχρονες ανάγκες. Ο δεύτερος αφορά τη σημαντική ανάπτυξη του ηλεκτρονικού εμπορίου, τάση που είχε ξεκινήσει ήδη πριν από την πανδημία. Ωστόσο η υγειονομική κρίση λειτούργησε ως «επιταχυντής» των εξελίξεων, με το σύνολο των μεγάλων εμπορικών αλυσίδων να επενδύει δυναμικά και στο σκέλος των ηλεκτρονικών τους καταστημάτων. Προς το παρόν πάντως, και παρά τις μεγάλες και συνεχιζόμενες επενδύσεις ανάπτυξης νέων κτιρίων logistics, η προσφορά εξακολουθεί να υπολείπεται της ζήτησης. Υπολογίζεται ότι κατά τη διάρκεια των επόμενων 18-24 μηνών θα παραδοθούν τουλάχιστον 300.000 τ.μ. νέων κτιρίων, καθώς σχεδιάζονται και υλοποιούνται επενδύσεις συνολικού ύψους άνω των 300 εκατ. ευρώ. Η Prodea Investments ΑΕΕΑΠ σχεδιάζει το επόμενο μεγάλο έργο της στον Ασπρόπυργο, δημιουργώντας ένα συγκρότημα logistics επιφάνειας άνω των 40.000 τ.μ. Μέχρι το 2025 σχεδιάζει τη διαμόρφωση ενός χαρτοφυλακίου logistics συνολικής αξίας 150 εκατ. ευρώ. Αντίστοιχα, η Trastor έχει εξαγοράσει την εταιρεία «Σόλων Κτηματική Α.Ε.», η οποία διαθέτει οικόπεδο 30 στρεμμάτων στην περιοχή του Ασπροπύργου. Εκεί, πρόκειται να κατασκευαστεί ένα σύγχρονο κέντρο logistics, επιφάνειας 23.800 τ.μ., το οποίο θα πιστοποιηθεί και κατά τα σχετικά πρότυπα. Η Trastor θα εξαγοράσει το κτίριο όταν ολοκληρωθεί η κατασκευή του, το 2024. Την πρώτη επένδυσή της σε logistics «τρέχει» αυτό το διάστημα και η Noval Property του ομίλου Βιοχάλκο. Η εταιρεία αξιοποιεί ένα παλιό βιομηχανοστάσιο που βρίσκεται σε έκταση 25 στρεμμάτων στη Μάνδρα, επί της παλαιάς εθνικής οδού Αθηνών – Θηβών. Εκεί, έχει ξεκινήσει ήδη η κατασκευή ενός σύγχρονου αποθηκευτικού κέντρου logistics, επιφάνειας της τάξεως των 10.000 τ.μ., με το ύψος της επένδυσης να υπολογίζεται σε 8 εκατ. ευρώ.",https://www.kathimerini.gr/wp-content/uploads/2024/01/494b408b5262f8391aecf67efdf57093_apothiki-logistics-1-660x370.jpg?v=1705089740,"Υπολογίζεται ότι κατά τη διάρκεια των επόμενων 18-24 μηνών θα παραδοθούν τουλάχιστον 300.000 τ.μ. νέων κτιρίων, καθώς σχεδιάζονται και υλοποιούνται επενδύσεις συνολικού ύψους άνω των 300 εκατ. ευρώ. [SHUTTERSOCK]"
https://www.kathimerini.gr/economy/562718089/telos-to-rali-gia-ta-enoikia-sti-sigkapoyri/,Τέλος το ράλι για τα ενοίκια στη Σιγκαπούρη,2023-11-09,23:42:00,Οικονομία,Newsroom,Αναμένεται να υποχωρήσουν έως και 10% το επόμενο έτος στην πιο ακριβή πόλη του κόσμου,"Τέλος δείχνει να παίρνει ένα από τα μεγαλύτερα ράλι στις τιμές ενοικίων της πιο ακριβής πόλης του κόσμου, της Σιγκαπούρης. Τα ενοίκια των κατοικιών της σύγχρονης πόλης-κράτους ενδέχεται να μειωθούν έως και 10% το 2024, μετά την αύξηση έως και 15% φέτος, όπως ανέφερε ο αναλυτής του Bloomberg Intelligence, Κεν Φουνγκ. Ο ίδιος εκτίμησε ότι η πτώση των τιμών μπορεί να είναι ακόμη μεγαλύτερη, εάν τα μακροοικονομικά στοιχεία επιδεινωθούν ή προκύψει κρίση. Το 2023 κτίστηκαν σχεδόν διπλάσια σπίτια σε σχέση με την προηγούμενη χρονιά, καθώς μετριάστηκαν οι κατασκευαστικές δυσκολίες που είχαν προκύψει λόγω την πανδημίας. Αυτή η υπερπροσφορά –με τον αριθμό των νέων ακινήτων να είναι ανώτερος του ετήσιου μέσου όρου των τελευταίων 10 ετών– θα πάρει καιρό να εξαντληθεί. Επιπλέον, οι περισσότερες νέες κατοικίες στην αγορά αναμένεται να οδηγήσουν τα ενοίκια σε πτώση το επόμενο έτος. «Οι ενοικιαστές είναι πιθανό να αντιδράσουν στα δυσθεώρητα ενοίκια καθώς υπάρχουν περισσότερες κενές κατοικίες από τις οποίες μπορούν να επιλέξουν, αλλά και λόγω των μακροοικονομικών αβεβαιοτήτων και του αυξανόμενου κόστους ζωής», δήλωσε ο Φουνγκ. Τα υψηλά ενοίκια αποτελούν ένα από τα μεγάλα προβλήματα τόσο για τους ξένους όσο και για τους ντόπιους που μένουν στη Σιγκαπούρη, αλλά ήδη δείχνουν τάσεις αποκλιμάκωσης. Ο δείκτης για το κόστος μίσθωσης ιδιωτικών κατοικιών αυξήθηκε μόλις κατά 0,8% το τρίτο τρίμηνο. Πρόκειται για την πιο αργή αύξηση από τότε που τα ενοίκια άρχισαν να σκαρφαλώνουν στα τέλη του 2020. Η αναμενόμενη πτώση θα έδινε μια ανακούφιση στους ενοικιαστές, οι οποίοι πιέζονται σημαντικά από το κόστος ενοικίων στην πόλη που έχει καταλήξει να είναι η πιο ακριβή για πολυτελή διαβίωση. Το κόστος των μισθώσεων αυξήθηκε κατά 30% πέρυσι, στη μεγαλύτερη αύξηση των τελευταίων 15 ετών, καθώς η Σιγκαπούρη έγινε μία από τις πρώτες χώρες της Ασίας που άνοιξε ξανά τα σύνορά της κατά τη διάρκεια της πανδημίας και έγινε πιο ελκυστική για τους πλούσιους. Ο αριθμός των κενών κατοικιών αυξήθηκε επίσης σε 34.341 μονάδες το τρίτο τρίμηνο, ξεπερνώντας τον μέσο όρο των 27.000 μεταξύ των ετών 2014 και 2017, όταν τα ενοίκια μειώθηκαν για τέσσερα συνεχόμενα χρόνια, στο μεγαλύτερο διάστημα ετήσιας μείωσης από τα τέλη του περασμένου αιώνα, σύμφωνα με τα κυβερνητικά στοιχεία. Ενώ τα ενοίκια συνολικά αναμένεται να μειωθούν, ορισμένοι ιδιοκτήτες μπορεί ακόμη να αυξήσουν τις τιμές στις λήξεις μισθώσεων που είχαν συναφθεί πριν από δύο ή τρία χρόνια, αν και με χαμηλότερο ρυθμό, πρόσθεσε ο Φουνγκ.",https://www.kathimerini.gr/wp-content/uploads/2023/11/99fc820b113721cd9490d99c3d14508a_INT27821930-1-1-660x370.jpg?v=1699523040,"Το κόστος των μισθώσεων στη Σιγκαπούρη αυξήθηκε κατά 30% πέρυσι, στη μεγαλύτερη αύξηση των τελευταίων 15 ετών, και κατά 15% φέτος."
https://www.kathimerini.gr/economy/562710364/enoikia-kifisias-gia-spitia-sto-chalandri/,Ενοίκια Κηφισιάς για σπίτια στο Χαλάνδρι,2023-11-06,17:08:50,Οικονομία,Νίκος Ρουσάνογλου,Αποκλίσεις έως 35% μεταξύ των τιμών σε αγγελίες και συμφωνίες μίσθωσης,"Οι τιμές και τα ενοίκια αυξάνονται και μαζί «φουσκώνουν» οι προσδοκίες των ιδιοκτητών για τις αποδόσεις που μπορούν να έχουν από τα ακίνητά τους. Συγκρίνοντας τα ενοίκια που ζητούν στις αγγελίες με τις πραγματικές τιμές που υπογράφονται τα μισθωτήρια συμβόλαια διαπιστώνει κανείς πως οι εκμισθωτές στο Χαλάνδρι, στο Μαρούσι ή στην Αγία Παρασκευή ζητούν ενοίκια στα επίπεδα των πραγματικών ενοικίων στην Κηφισιά. Στο Αιγάλεω και στο Χαϊδάρι οι αγγελίες έχουν ποσά που δίνονται στην πραγματικότητα για την ενοικίαση κατοικιών στην Καστέλλα και στο Πασαλιμάνι. Αυτό δείχνει πως μεταξύ προσδοκιών και πραγματικότητας υπάρχει ένα χάσμα, το οποίο οι υποψήφιοι ενοικιαστές μπορούν να εκμεταλλευτούν κατά τη διαπραγμάτευση, προκειμένου να συγκρατήσουν το έτσι κι αλλιώς υψηλό –και συνεχώς αυξανόμενο– κόστος στέγασης. Αποκλίσεις έως 45% Τα παραπάνω συμπεράσματα προκύπτουν με βάση μια συγκριτική έρευνα της «Κ», ανάμεσα στις μέσες ζητούμενες τιμές ενοικίασης που προέρχονται από τις αναρτημένες αγγελίες και στις πραγματικές τιμές, στις οποίες υπογράφονται μισθωτήρια συμβόλαια. Ετσι, αξιοποιώντας στοιχεία ζητούμενων τιμών από το δίκτυο ηλεκτρονικών αγγελιών Spitogatos Insights και στοιχεία από τις πραγματικές τιμές στις οποίες γίνονται μισθωτήρια συμβόλαια, με βάση την τελευταία ετήσια έκθεση του δικτύου μεσιτικών γραφείων RE/MAX Ελλάς, προκύπτουν μεγάλες αποκλίσεις, έως και 45%, δείγμα του ελλείμματος πληροφόρησης πολλών ιδιοκτητών, σχετικά με την πραγματική τιμή που μπορεί να νοικιαστεί το ακίνητό τους, ή ακόμα και της εσφαλμένης πεποίθησής τους ότι υπάρχει ζήτηση στις τιμές που ζητούν. Πρόκειται για μια διαπίστωση που αποκαλύπτει την «παράλληλη πραγματικότητα» στην οποία βρίσκονται πολλοί ιδιοκτήτες κατοικιών και είναι ενδεικτική της δυσκολίας που παρατηρείται σήμερα μεταξύ της πλειονότητας των ενδιαφερόμενων ενοικιαστών. Οι ενοικιαστές έχουν μεγάλα περιθώρια, για να μειώσουν το αρχικό μίσθωμα που ζητάει ο ιδιοκτήτης. Ασφαλώς, όσο μεγαλύτερη είναι η απόκλιση ανάμεσα στις ζητούμενες και τις πραγματικές τιμές, τόσο πιο δύσκολη είναι η πραγματοποίηση συναλλαγών, δηλαδή ενοικιάσεων. Το φαινόμενο είναι πιο έκδηλο στις πιο φθηνές περιοχές της Αττικής, όπου, όπως παρατηρείται, πολλοί ιδιοκτήτες θεωρούν ότι μπορούν να προσελκύσουν ενοικιαστές, παρότι ζητούν τιμές που αντιστοιχούν σε αρκετά ακριβότερες περιοχές. Για παράδειγμα, στην Κυψέλη η μέση ζητούμενη τιμή σήμερα ανέρχεται σε 8,2 ευρώ/τ.μ., 30% παραπάνω σε σχέση με την τιμή στην οποία όντως συνάπτονται συμβόλαια ενοικίασης, δηλαδή περί τα 6,3 ευρώ/τ.μ. Στο Κερατσίνι, η μέση ζητούμενη τιμή είναι 7,1 ευρώ/τ.μ., 36,6% περισσότερο από την πραγματική τιμή των 4,5 ευρώ/τ.μ. Στην πράξη, οι ιδιοκτήτες στην περιοχή έχουν φτάσει να ζητούν πάνω από 700 ευρώ/μήνα για ένα διαμέρισμα των 100 τ.μ., όταν η ζήτηση που υπάρχει δεν επιθυμεί, ή δεν μπορεί να προσφέρει περισσότερα από 450 ευρώ. Αντίστοιχα, στο Αιγάλεω, ζητούνται τιμές των 880 ευρώ για ένα ακίνητο των 100 τ.μ., όταν η μέση τιμή στην οποία γίνονται συμβόλαια ενοικίασης είναι 650 ευρώ, μια απόκλιση της τάξεως του 35%. Τα ακριβά προάστια Αντιθέτως, στα ακριβότερα προάστια της Αττικής, όπως π.χ. το Χαλάνδρι, το Μαρούσι και η Κηφισιά, οι αποκλίσεις κυμαίνονται μεταξύ 12,7% και 20%. Ακόμα κι εκεί ασφαλώς παρατηρείται σημαντικό «χάσμα» ανάμεσα στην προσφορά και τη ζήτηση από πλευράς τιμών, πλην όμως είναι πιο εύκολο να γεφυρωθεί και να επιτευχθούν συμφωνίες. Ασφαλώς υπάρχουν και περιοχές όπου η αγορά λειτουργεί πιο ορθολογικά. Τέτοιες θεωρούνται π.χ. η Νίκαια (απόκλιση μόλις 1,4%), το Γαλάτσι (απόκλιση 6,5%) και η περιοχή της Καστέλλας και του Πασαλιμανιού (απόκλιση 13%). Η απόσταση που χωρίζει τις ζητούμενες και τις πραγματικές τιμές ενοικίασης αποτυπώνεται και στις έρευνες που δημοσιεύονται. Για παράδειγμα, σύμφωνα με τα στοιχεία της RE/MAX Ελλάς, κατά τη διάρκεια του 12μήνου, που ολοκληρώθηκε τον φετινό Οκτώβριο (Οκτώβριος 2022-2023), η μέση αύξηση των ενοικίων στην Αττική διαμορφώθηκε σε 5,3%. Αυτή προκύπτει με βάση τις τιμές στις οποίες συνάπτονται τα συμβόλαια ενοικίασης. Στα βόρεια προάστια, η μέση τιμή διαμορφώνεται σε 9,2 ευρώ/τ.μ., ενώ στο κέντρο δεν ξεπερνάει τα 8,3 ευρώ/τ.μ. Αντιθέτως, με βάση τις ζητούμενες τιμές των αγγελιών του Spitogatos.gr, το μέσο ενοίκιο στα βόρεια προάστια, κατά το τρίτο τρίμηνο, άγγιξε τα 10,77 ευρώ/τ.μ. Ηταν δηλαδή 17% υψηλότερο συγκριτικά με τις πραγματικές τιμές. Αντίστοιχα, στο κέντρο της Αθήνας, η μέση ζητούμενη τιμή διαμορφώθηκε σε 10 ευρώ/τ.μ., έναντι 8,3 ευρώ/τ.μ. που ήταν οι τιμές στις οποίες έγιναν πράξεις, μια απόκλιση 20,4%. Στα δυτικά προάστια, η μέση ζητούμενη τιμή ενοικίασης έχει αυξηθεί πλέον σε 7,8 ευρώ/τ.μ., όταν οι μισθώσεις πραγματοποιούνται στο ύψος των 6,4 ευρώ/τ.μ., δηλαδή σχεδόν 22% χαμηλότερα. Οπως αναφέρουν μεσιτικά γραφεία, κατά κανόνα, η μέση απόκλιση ανάμεσα στις αγγελίες και τις τιμές στις οποίες συνάπτονται μισθωτήρια συμβόλαια, είναι της τάξεως του 10%-15%, κάτι μάλιστα που συνέβαινε ανέκαθεν. Δηλαδή συνήθως οι ιδιοκτήτες που ενδιαφέρονται να εκμισθώσουν το ακίνητό τους, υιοθετούν μια ζητούμενη τιμή λίγο υψηλότερη από εκείνη με την οποία θα ήταν ευχαριστημένοι, ώστε να έχουν κι ένα περιθώριο διαπραγμάτευσης με τους ενδιαφερόμενους ενοικιαστές. Σε περιπτώσεις που αυτό το ποσοστό είναι πολύ υψηλότερο και κινείται μεταξύ 20% και 40%, ή και ακόμα πιο πάνω, είναι προφανές ότι υπάρχει λάθος εκτίμηση της τιμής που είναι σε θέση να προσφέρει η αγορά. Οι ιδιοκτήτες πάντα ξεκινούν από υψηλότερη τιμή ώστε να έχουν περιθώριο διαπραγμάτευσης. Ετσι εξηγείται και η «πολεμική» διάθεση που έχει διαμορφωθεί τα τελευταία χρόνια ανάμεσα σε πολλούς ιδιοκτήτες και ενοικιαστές, ιδίως στις σχετικές ομάδες των μέσων κοινωνικής δικτύωσης. Οταν προκύπτει τόσο μεγάλη απόσταση ανάμεσα στα «θέλω» της μιας και της άλλης πλευράς, είναι προφανές ότι η αγορά δεν λειτουργεί ομαλά. Σύμφωνα με την ανάλυση της RE/MAX, στην Αττική, στις περισσότερες περιοχές, προτιμώνται ακίνητα επιφάνειας από 51 τ.μ. έως 75 τ.μ. και ηλικίας από 16 έως 20 ετών, ενώ στις περιοχές των βορείων προαστίων επιλέχθηκαν τα μεγαλύτερα ακίνητα εμβαδού από 101 τ.μ. έως 150 τ.μ. και στα νότια από 76 τ.μ. έως 100 τ.μ. Στο κέντρο της Αθήνας, σε πρώτη ζήτηση βρίσκονται παλαιότερα ακίνητα ηλικίας 20 ετών και άνω με εμβαδόν που κυμαίνεται από 51 τ.μ. έως 75 τ.μ. Στη Δυτική Αττική και στον Πειραιά, η ζήτηση αφορά διαμερίσματα ηλικίας από 16 έως 20 ετών, εμβαδού από 51 τ.μ. έως 75 τ.μ., δηλαδή όπως και στο κέντρο της Αθήνας.",https://www.kathimerini.gr/wp-content/uploads/2023/11/DOC-20231103-1-1-660x370.jpg?v=1699099579,"Συγκρίνοντας τα ενοίκια που ζητούν στις αγγελίες με τις πραγματικές τιμές που υπογράφονται τα μισθωτήρια συμβόλαια διαπιστώνει κανείς πως οι εκμισθωτές στο Χαλάνδρι, στο Μαρούσι ή στην Αγία Παρασκευή ζητούν ενοίκια στα επίπεδα των πραγματικών ενοικίων στην Κηφισιά"
https://www.kathimerini.gr/k/k-magazine/562690303/yparchoyn-ontos-spitia-me-fthina-enoikia-ston-kolono/,Yπάρχουν όντως σπίτια με φθηνά ενοίκια στον Κολωνό;,2023-10-24,22:55:00,Περιοδικό «Κ»,Γιώργος Ρομπόλας,"Ρεπορτάζ στην τελευταία ήσυχη γειτονιά της κεντρικής Αθήνας, που δεν έχει παρασυρθεί (ακόμα) από την τρελή κούρσα άλλων περιοχών και παραμένει, για τους περισσότερους, ένα «μυστήριο»","Δούλεψα στον Κολωνό από το 2008 έως το 2011. Στην αρχή είχα συναντήσει μια ήσυχη γειτονιά· όταν σταμάτησα να πηγαίνω καθημερινά, το μέρος έδινε την αίσθηση ότι υποβαθμίζεται ταχύτατα, ακολουθώντας τους βίαιους ρυθμούς της ελληνικής κρίσης. Οι αφηγήσεις των παλιών κατοίκων για άλλες πιο ευτυχισμένες εποχές ήταν πάντα ένα αναπόσπαστο κομμάτι της γειτονιάς. Σαν μια κάπως σκονισμένη και φθαρμένη καρτ ποστάλ. «Μερικά μέτρα από εδώ, εκεί που τώρα είναι ένα συνεργείο, βρισκόταν η “Μεγάλη Πόρτα”, όπως την έλεγαν όλοι: ένα οικόπεδο γεμάτο μικροσκοπικά σπίτια· το καθένα ήταν ένα δωμάτιο, μία κουζίνα και τίποτε άλλο. Οι γυναίκες, που τότε ακόμα δεν εργάζονταν, κανόνιζαν να πιουν όλες μαζί τον καφέ τους μια συγκεκριμένη ώρα στην κοινόχρηστη αυλή, για να πουν τα νέα τους και να κουτσομπολέψουν», λέει η 83χρονη Μάχη Τσενέ, κοιτώντας με νοσταλγία έξω από το παράθυρό της στον πρώτο όροφο επί της οδού Ισμήνης. «Το απόγευμα έβγαζαν έξω τα καρεκλάκια τους για να συζητήσουν και να πλέξουν, όσο τα παιδιά έπαιζαν στον δρόμο. Ο Κολωνός ήταν μία από τις καλές γειτονιές. Είχε καλούς, τίμιους ανθρώπους». Σήμερα, καθώς η εύρεση ενοικιαζόμενου σπιτιού στην Αθήνα γίνεται όλο και δυσκολότερη, η εν λόγω περιοχή έχει αποκτήσει μια σχεδόν παροιμιώδη φήμη, αφού «αν δεν βρεις αλλού, υπάρχουν πάντα τα δυάρια στον Κολωνό». Είναι μια στερεοτυπική φράση που λειτουργεί κάπως σαν παρηγοριά απέναντι στη συχνά ατέρμονη αναζήτηση νέας στέγης. Η αλήθεια, βέβαια, είναι αρκετά διαφορετική. Πριν ξεκινήσω το επιτόπιο ρεπορτάζ, έγραψα τη λέξη «Κολωνός» στην αναζήτηση γνωστών σάιτ ενοικιάσεων κατοικίας. Τα αποτελέσματα ήταν ενδεικτικά: υπήρχαν περισσότερα από 400 διαθέσιμα διαμερίσματα σε μια περιοχή της οποίας τα νοητά σύνορα ορίζονται από την εθνική οδό, την οδό Κωνσταντινουπόλεως, την Ακαδημία Πλάτωνος και τα Σεπόλια. Οι τιμές, πλην εξαιρέσεων, δεν ήταν εξωφρενικές. Σε καμία, όμως, περίπτωση δεν μπορούσες να τις χαρακτηρίσεις «ευκαιρία»: δεν υπήρχε σπίτι μεγαλύτερο των 40 τ.μ. με λιγότερα από 350 ευρώ τον μήνα. «Ο κόσμος έχει απομονωθεί, δεν υπάρχει η επαφή όπως υπήρχε παλιότερα. Όταν πρωτοήρθα εδώ, το 1964, ήταν όλοι μία γειτονιά», αναφέρει η κ. Τσενέ. «Υπήρχαν ανοιχτές πόρτες στα σπίτια, υπήρχαν καφενεία και ένα κέντρο διασκέδασης στον Λόφο Σκουζέ. Ερχόταν κόσμος από άλλες περιοχές της Αθήνας, υπήρχε μια ζωντάνια. Σιγά σιγά όμως αυτό άλλαξε· οι περισσότεροι παλιοί κάτοικοι είτε έχουν μετακομίσει είτε έχουν φύγει από τη ζωή». Παρ’ όλα αυτά, καθώς περπατάς στους ήσυχους δρόμους ανάμεσα στον Λόφο του Κολωνού και τον Λόφο Σκουζέ, νιώθεις πως έχεις μεταφερθεί στον χρόνο: Τα σπίτια είναι χαμηλά (το πολύ μέχρι δύο ορόφους), οι δρόμοι έχουν ασυνήθιστα μεγάλο πλάτος, τα πεζοδρόμια είναι και αυτά φαρδιά, υπάρχουν μικρές, προσεγμένες αυλές, προσόψεις με νεοκλασικές λεπτομέρειες, κτίρια που υπακούν απόλυτα στις διδαχές του μοντέρνου κινήματος. Το αρχιτεκτονικό ενδιαφέρον της περιοχής είναι πολύ μεγάλο, ο κόσμος στον δρόμο όμως είναι λίγος, ενώ επικρατεί παντού ησυχία, η οποία διακόπτεται ξαφνικά καθώς από τα ηχεία ενός παλιού Toyota ξεπετάγονται με εκκωφαντική ένταση οι στίχοι του ράπερ Bloody Hawk. Τα πάντα θυμίζουν παλιά ελληνική ταινία των ’60s – εκτός, βέβαια, από τη μουσική υπόκρουση. Δεν υπάρχουν πολλές γειτονιές που μπορούν να υπερηφανευτούν ότι το όνομά τους αναφέρεται σε μια τραγωδία του Σοφοκλή (Οιδίπους επί Κολωνώ) – ο Κολωνός υπήρξε ένας από τους αριστοκρατικότερους δήμους της αρχαίας Αθήνας. Για τους περισσότερους σημερινούς Αθηναίους, όμως, παραμένει ένας μεγάλος άγνωστος. Οι άνθρωποι εδώ είτε ζουν είτε δουλεύουν, κανείς δεν έρχεται για βόλτα, οι επισκέψεις από άλλες περιοχές της πρωτεύουσας είναι ελάχιστες. «Έρχομαι εννέα το πρωί και φεύγω τρεις το μεσημέρι. Έχω κρατήσει τις ηχογραφήσεις που με ενδιαφέρουν (μπάντες, θεατρικές παραστάσεις), συνεργάζομαι στο sound design με μια εταιρεία από το Λονδίνο και ασχολούμαι πια πιο πολύ με μείξη και mastering», λέει ο Νίκος Χαλντούπης, που βρίσκεται πίσω από τα SoundCave Studios στην οδό Καλλιπόλεως. Ο 40χρονος sound designer και συνθέτης γεννήθηκε και μεγάλωσε στην περιοχή, πριν συστηθεί στην αντεργκράουντ μουσική Αθήνα με το ψευδώνυμο The Mute. «Όποιον έρχεται εδώ για πρώτη φορά, είτε είναι φίλος είτε επισκέπτης, τον πάω για καφέ στον λόφο», μου λέει καθώς βρισκόμαστε μερικά μέτρα κάτω από το ύψος του δρόμου, σε έναν χώρο γεμάτο από μουσικά όργανα και ειδικά μηχανήματα. Πραγματικά, οι μικροί πεζόδρομοι γύρω από τον λόφο του Ιππίου Κολωνού προσφέρονται για μια βόλτα σπάνιας αθηναϊκής ομορφιάς. Ένα μυστικό που απολαμβάνουν λίγοι μυημένοι, καθώς και οι μαθητές των δύο δημοτικών σχολείων που βρίσκονται στις παρυφές του λόφου. Μερικές εκατοντάδες μέτρα μακριά, κοντά στην οδό Λένορμαν και στο Καπνεργοστάσιο (πέρα από τη φιλοξενία των συλλογών της Βιβλιοθήκης της Βουλής, ένα τμήμα πρόσφατα ξεκίνησε να λειτουργεί ως εκθεσιακός χώρος), το οικιστικό τοπίο αλλάζει εντελώς: Οι δρόμοι γίνονται πιο στενοί, τα μπαλκόνια βρίσκονται πιο κοντά το ένα στο άλλο και υπάρχουν ψηλά κτίρια με αρκετούς ορόφους που θυμίζουν εργατικές κατοικίες. «Στην πολυκατοικία όπου μεγάλωσα, στα σύνορα με την Ακαδημία Πλάτωνος, δεν έχουν αλλάξει και πολλά: εκεί ζουν λαϊκές οικογένειες (όπως έμεναν πάντα), μετανάστες δεύτερης γενιάς αλλά και άνθρωποι από το Πακιστάν και την Ινδία, οι οποίοι νοικιάζουν τέσσερα ή πέντε άτομα μαζί ένα διαμέρισμα. Η μόνη διαφορά είναι ότι στα χρόνια του κορωνοϊού εμφανίστηκαν και κάποιοι λίγοι νεαροί Έλληνες που θα μπορούσες να τους πεις και χίπστερ», αναφέρει χαρακτηριστικά ο Νίκος. Μπαίνοντας σε έναν κοντινό φούρνο με σκοπό να πάρουμε καφέ, βρεθήκαμε αντιμέτωποι με τα παράπονα του ιδιοκτήτη, ο οποίος, όταν πρωτοήρθε στην περιοχή πριν από έξι χρόνια, δυσκολεύτηκε πολύ να βρει σπίτι. «Το ίδιο έπαθα κι εγώ», μου λέει ο 40χρονος μουσικός περιγράφοντάς μου τη δυσκολία να βρει ένα μέρος να μείνει. Όποιον και αν ρώτησα στην περιοχή, είτε γκρίνιαξε για τις τιμές των ενοικίων είτε μίλησε για δυσκολίες ανέρευσης σπιτιού. Την ίδια στιγμή η κ. Τσενέ δηλώνει ότι ακούει συνεχώς για ανακαινίσεις, ενώ και στον δρόμο της, την οδό Ισμήνης, πολλά κτίρια αλλάζουν χρώμα και «γίνονται πολύχρωμα». Αν ψάξεις για κάποιο νοητό κέντρο, κάποιο σημείο συνάντησης, κάποια πλατεία όπου μαζεύεται πολύς κόσμος, δεν θα το βρεις. Η ζωή στον Κολωνό μοιάζει να κυλά με διαφορετικούς ρυθμούς. Ο κόσμος δεν πολυβγαίνει στη γειτονιά του, δεν υπάρχει έκρηξη της εστίασης ούτε μαγαζιά που σερβίρουν signature κοκτέιλ και μονοποικιλιακούς καφέδες. «Εξυπηρετούμε κόσμο όλων των ηλικιών και από πολλές περιοχές, λιγότερο όμως από τον Κολωνό», λέει με ένα μικρό παράπονο ο Ηλίας Ντίνος, σημερινός ιδιοκτήτης της ταβέρνας Χαμηλός, που λειτουργεί στην περιοχή από το 1929. Το μαγαζί έχει μετεξελιχθεί σε ένα μουσικό μεζεδοπωλείο που σερβίρει προσεγμένα κρεατικά, ελληνικά κρασιά και μπίρες – αλλά όχι ρετσίνα, όπως γινόταν παλιότερα. «Ο κόσμος ερχόταν από όλη την Αθήνα για τον φημισμένο τηγανητό μπακαλιάρο και τη ρετσίνα – η ταβέρνα πουλούσε μέχρι και 20 τόνους τον χρόνο. Σήμερα, υπάρχουν ακόμα στο μαγαζί εκείνα τα 17 τεράστια βαρέλια όπου την αποθήκευαν, εμείς όμως δεν σερβίρουμε τη συγκεκριμένη ποικιλία. Ήταν άλλες εποχές τότε. Να φανταστείς πως ο Βασίλης Χαμηλός νοίκιαζε την εξωτερική ψησταριά μαζί με τον ψήστη σε όποιον ήθελε». Οι αναμνήσεις και οι παλιότερες μνήμες είναι πολύ καλά στερεωμένες στον Κολωνό, καθώς ο εξευγενισμός (gentrification) δεν έχει κάνει ακόμα την εμφάνισή του με τη γνωστή ένταση που εμφανίστηκε παλαιότερα σε άλλες περιοχές του Κέντρου, όπως είδαμε να συμβαίνει –κατά σειρά– στου Ψυρρή, στο Γκάζι και στο Μεταξουργείο. Τα πράγματα θυμίζουν ακόμη παλαιότερες δεκαετίες, όταν το ψιλικατζίδικο και ο φούρνος ήταν το άτυπο κέντρο για κάθε οικοδομικό τετράγωνο. Τα παιδιά παίζουν πιο εύκολα μπάλα στον δρόμο, ενώ με λίγη προσοχή μπορείς να κάνεις ποδήλατο παντού. Τι λείπει όμως από αυτή τη γειτονιά που παραμένει γειτονιά; «Νιώθω ότι η επικοινωνία είναι πια ανύπαρκτη ανάμεσα στους ανθρώπους. Πρόσφατα μετακόμισε στον ακριβώς από κάτω όροφο μια κυρία, η οποία ζούσε δύο τετράγωνα πιο κει μέχρι πριν από λίγο καιρό. Και όμως, δεν είχαμε συναντηθεί ποτέ τόσα χρόνια», αναφέρει κάπως μελαγχολικά η κ. Τσενέ. Έχουν περάσει πολλά χρόνια από την τελευταία φορά που ήρθα στον Κολωνό για δουλειά. Σε κάθε περίπτωση πάντως, δώδεκα χρόνια πριν, ούτε καν θα περνούσε από το μυαλό μου η ιδέα ότι κάποιος τουρίστας θα επέλεγε την περιοχή για τις διακοπές του. Στρίβοντας με το αυτοκίνητο στην οδό Ραιδεστού, η εικόνα που συνάντησα με ξάφνιασε: το Alecos Apartments σε χαιρετά από μακριά, καθώς τα πολύχρωμα σημαιάκια διαφορετικών χωρών φέρνουν στον νου ξενοδοχεία των ’80s σε πολύ τουριστικά ελληνικά νησιά. Μια γρήγορη αναζήτηση στο σάιτ του Airbnb ρίχνει φως σε ένα αρκετά εντυπωσιακό εσωτερικό. «Είναι μια λαϊκή γειτονιά με αρκετή κινητικότητα σε μισθώσεις Airbnb», λέει ο Ηλίας Ντίνος. Αναρωτιέμαι πώς ακριβώς έχει διαπιστώσει κάτι τέτοιο, αφού, όσο και αν περπάτησα στην περιοχή, δεν συνάντησα κανέναν τουρίστα με βαλίτσες στο χέρι. «Δεν είμαστε ένα τουριστικό μαγαζί, παρ’ όλα αυτά πολύ συχνά έρχονται να φάνε σ’ εμάς ξένοι επισκέπτες που νοικιάζουν στην ευρύτερη περιοχή», μου εξηγεί. Στον Κολωνό δεν συναντά κανείς οικοδομικό οργασμό ούτε έρχεται αντιμέτωπος με τεράστιες ταμπέλες που διαφημίζουν τις βραχυχρόνιες μισθώσεις. Είναι όμως φανερό από τα παλιά κτίρια που έχουν βαφτεί σε νέα χρώματα και από την αίσθηση των ντόπιων ότι κάτι συμβαίνει προς αυτή την κατεύθυνση. «Οι Isolated Youth, μια post punk μπάντα από τη Σουηδία, έγραψε τον δίσκο της στα Soundcave Studios. Είχαν νοικιάσει εδώ πιο πάνω ένα Airbnb διαμέρισμα όπου έμειναν για δύο εβδομάδες, μέχρι να ολοκληρωθούν οι ηχογραφήσεις», αναφέρει ο Νίκος Χαλντούπης, επιβεβαιώνοντας την αίσθησή μου. Ανοίγοντας τον χάρτη της εφαρμογής του Airbnb, διαπιστώνω ότι υπάρχουν κάποια διαθέσιμα σπίτια στην περιοχή, αλλά όχι πάρα πολλά. Παρ’ όλα αυτά, ο Κολωνός μοιάζει σαν ένα παλιό, νεοκλασικό σπίτι που στο εσωτερικό του εργάζονται πυρετωδώς διακοσμητές και new age επιχειρηματίες. «Για να το πω απλά: στα χρόνια της κρίσης, οι ξένοι επενδυτές πήγαν σε υποβαθμισμένες περιοχές της πόλης και αγόρασαν διαμερίσματα σχεδόν δωρεάν», μου εξηγεί τηλεφωνικά η Εύα Δημητρίου, συνιδιοκτήτρια του μεσιτικού γραφείο Elite Casa, σε ερώτηση σχετικά με το πώς ακριβώς εμφανίζονται ξένοι ιδιοκτήτες σε περιοχές της Αθήνας, οι οποίες δεν φημίζονται για την τουριστική τους κίνηση. «Πριν από περίπου δέκα χρόνια, οι επενδυτές που αγόραζαν κατά κύριο λόγο ακίνητα στην ευρύτερη περιοχή της Αθήνας ήταν από τον Λίβανο. Λίγο αργότερα, υπήρξε μια σύμπραξη με κινεζικά επενδυτικά συμφέροντα», συνεχίζει η μεσίτρια. «Προσωπικά, έχω πάει σε πολλά ακίνητα στον Κολωνό τα οποία διατίθενται προς ενοικίαση και το ιδιοκτησιακό τους καθεστώς είναι αυτό που μόλις ανέφερα». Η παροιμιώδης φράση για το δυάρι στον Κολωνό, λοιπόν, δεν αντιστοιχεί στην πραγματικότητα. Τα νοίκια έχουν πάρει και εδώ την ανιούσα, υπάρχει κάποια δραστηριότητα στις βραχυχρόνιες μισθώσεις, ενώ και σε μεγάλο μέρος της περιοχής δεν υπάρχει πληθώρα διαμερισμάτων, αφού το χαμηλό ύψος των κτιρίων δεν επιτρέπει κάτι τέτοιο. Πώς βλέπει τα πράγματα από επαγγελματική σκοπιά η κ. Δημητρίου; «Η αγοραστική κινητικότητα της περιοχής δεν είναι μεγάλη. Αν κρίνω από τους νέους πελάτες που έχω από τον Λίβανο και το Ισραήλ, θα έλεγα ότι ο Κολωνός δεν τους αρέσει: θεωρούν ότι είναι μακριά από το Κέντρο με τα πόδια, τον βρίσκουν λίγο υποβαθμισμένο και δεν νιώθουν ότι προσφέρει ευκαιρίες για μεταπώληση. Την ίδια στιγμή, δεν είχα ποτέ κάποιον Έλληνα πελάτη ο οποίος να μου ζήτησε να του βρω σπίτι στη γειτονιά. Εκτός, βέβαια, κι αν μένει ήδη εκεί και θέλει απλώς να βρει κάτι καλύτερο». Όλα αυτά μεταφράζονται με νούμερα, σύμφωνα με τις πληροφορίες που μου δίνει: στα νεόδμητα διαμερίσματα οι τιμές κυμαίνονται κοντά στις 3.000 ευρώ το τετραγωνικό μέτρο, ενώ στα παλιότερα σπίτια πέφτουν κοντά στα 1.500 ευρώ. Είναι, δηλαδή, σχετικά προσιτές αν τις συγκρίνει κανείς με το Παγκράτι (όπου τα σπίτια που χρήζουν ανακαίνισης κυμαίνονται στα 2.000 έως 2.500 ευρώ το τετραγωνικό μέτρο) ή με το Κουκάκι και το Μετς (όπου οι τιμές για αντίστοιχα διαμερίσματα φτάνουν ακόμη και τις 3.000 ευρώ το τετραγωνικό μέτρο). Με άλλα λόγια, ο Κολωνός δεν είναι μια ακριβή περιοχή. Απέχει όμως αρκετά από το να τη χαρακτηρίσουμε φθηνή. «Μας ζητούν συνεχώς να ρίξουμε κι άλλο τιμές, αλλά δεν γίνεται», δηλώνει η Βασιλική Αναστούλη, 26 ετών, που εδώ και τέσσερα χρόνια έχει αναλάβει το οικογενειακό κομμωτήριο στην οδό Ραιδεστού. Η ίδια δείχνει απογοητευμένη από τη γειτονιά της. Κάνει λόγο για χαμηλό βιοτικό επίπεδο και για έλλειψη ευκαιριών. «Στο σπίτι που νοικιάζω μου έγινε αύξηση 50 ευρώ», μου λέει, πριν τη ρωτήσω αν είναι δυάρι. Μου απαντά ότι είναι μόλις 42 τ.μ. και πρόσφατα έμαθε ότι ο νέος ιδιοκτήτης έχει καταγωγή από την Κίνα. Ο αδελφός της Δημήτρης μόλις τελείωσε το λύκειο και οι αφηγήσεις του για τα σχολεία της περιοχής δεν είναι οι καλύτερες. Μεταφέρουν μια αίσθηση κινδύνου. «Στο κομμωτήριο έχουμε ειδικό μηχανικό ρολό για περισσότερη ασφάλεια, ενώ όταν είμαι μόνη μου, το κλείνω και δουλεύω στο μέσα δωμάτιο», συμπληρώνει η Βασιλική. «Βλέπουμε τους ίδιους ανθρώπους κάθε μέρα», λέει με κάποιο παράπονο ο αδελφός της, ενώ εκείνη γελά ειρωνικά στην ερώτησή μου αν υπάρχουν στέκια για τους νέους. «Αν είναι να πάμε σε καμιά καφετέρια, πάμε κυρίως προς το Περιστέρι».
Ο Κολωνός δεν είναι η ίδια γειτονιά για όλους. Οι περισσότεροι νέοι νιώθουν να ασφυκτιούν και εκφράζονται για τη γειτονιά τους με τον τρόπο που μιλούν όσα παιδιά θέλουν να ξεφύγουν από τις μικρές επαρχιακές κοινωνίες. Την ίδια στιγμή, κανείς δεν μπορεί να παραγνωρίσει την αρχιτεκτονική ομορφιά και την ιστορική του αξία, καθώς και το γεγονός ότι είναι μια αρκετά πράσινη συνοικία, μόλις δύο χιλιόμετρα μακριά από το κέντρο, με καθημερινές ευκολίες όπως αυτή του σχετικά άνετου πάρκινγκ. «Στα βασικά, όπως το κρεοπωλείο και το μανάβικο, οι τιμές παραμένουν χαμηλές», προσθέτει ο Νίκος Χαλντούπης. Για τους παλαιότερους κατοίκους, όμως, έχει χάσει σε μεγάλο βαθμό τη φυσιογνωμία του, αφού, όπως λέει η κ. Τσενέ, «γνωρίζεις μόνο όσους ζουν στην πολυκατοικία σου και κανέναν άλλο». Όσο για τις επιχειρηματικές ευκαιρίες στον χώρο της εστίασης –και όχι μόνο–, ο Ηλίας Ντίνος δηλώνει απαισιόδοξος: «Πιστεύω ότι δεν υπάρχει και διάθεση για κάτι τέτοιο. Ξέρετε πόσο πολύ θα μπορούσαν να βοηθήσουν μερικοί πεζόδρομοι την εμπορική ανάπτυξη της γειτονιάς;». Η Αθήνα αλλάζει· άλλοτε προς το καλύτερο, άλλοτε προς το χειρότερο. Για τον Κολωνό ένα είναι σίγουρο: βρίσκεται σε ένα μεταίχμιο, καθώς σχεδόν όλη η υπόλοιπη πρωτεύουσα βιώνει μια (πολλές φορές ανεξέλεγκτη και χωρίς πλάνο) τουριστική ανάπτυξη. Θα παραμείνει, άραγε, η τελευταία ήσυχη γειτονιά της Αθήνας ή θα παρασυρθεί και αυτή από την τρελή κούρσα; Προς το παρόν δείχνει να μη βιάζεται, ακριβώς όπως δεν βιάστηκαν τα χαρακτηριστικά διώροφα κτίρια των δρόμων της να γίνουν πολυκατοικίες. Για αρκετούς ανθρώπους, μάλιστα, είναι η γειτονιά που δεν θα άλλαζαν με τίποτα. Ή όπως δηλώνει ο Νίκος Χαλντούπης: «Δεν φεύγω. Δεν έχω λόγο να φύγω. Θα έφευγα μόνο για κάτι πολύ καλύτερο από τον Κολωνό».",https://www.kathimerini.gr/wp-content/uploads/2023/10/p-19-660x370.jpg?v=1698149727,Φωτ. Στέλιος Παπαρδέλας
https://www.kathimerini.gr/opinion/562625863/enoikia-airbnb-kai-adeia-spitia/,"Ενοίκια, Airbnb και άδεια σπίτια",2023-09-20,20:47:00,Απόψεις,Βασίλης Κωστούλας,,"Ηπαρέμβαση της κυβέρνησης στο καθεστώς της βραχυχρόνιας μίσθωσης αναμενόταν με ενδιαφέρον, από τρεις μεριές. Από τους μικροϊδιοκτήτες ακινήτων, που τα αξιοποιούν σε πλατφόρμες όπως η Airbnb, από τους ξενοδόχους, που διαμαρτύρονταν για αθέμιτο ανταγωνισμό στην τουριστική αγορά, και από τους απλούς πολίτες, οι οποίοι ψάχνουν σπίτι και αδυνατούν να αντεπεξέλθουν στις σημερινές τιμές. Η αγωνία έληξε το Σαββατοκύριακο, στην πραγματικότητα, μόνο για τις δύο πρώτες κατηγορίες του πληθυσμού. «Ναι, θέλουμε τη βραχυχρόνια μίσθωση. Είναι ένα ανταγωνιστικό προϊόν που στηρίζει την οικονομία και το εισόδημα των ιδιοκτητών ακινήτων. Ομως σε διάφορες περιοχές της χώρας έχει εκτοξεύσει τα ενοίκια και έχει στρεβλώσει και τον ανταγωνισμό, ειδικά στον τουρισμό», είπε ο πρωθυπουργός από το βήμα της ΔΕΘ, προαναγγέλλοντας την επιβολή ΦΠΑ 13% –μαζί με τέλη που ισχύουν για τα τουριστικά καταλύματα– σε όσους κατέχουν και αξιοποιούν πάνω από δύο ακίνητα στις πλατφόρμες. Το μέτρο αυτό βγάζει νόημα ως μερική απάντηση στις εκκλήσεις των ξενοδόχων, οι οποίοι επιδίωκαν να αποκατασταθεί μια μορφή αδικίας στον ανταγωνισμό. Επιπλέον, τερματίζει την αβεβαιότητα για τον κλάδο της βραχυχρόνιας μίσθωσης, ο οποίος είχε βάσιμους λόγους να ανησυχεί για σενάρια όπως η εφαρμογή ενός «κόφτη» στον αριθμό των κλινών ανά περιοχή. Είναι, όμως, ένα μέτρο το οποίο δεν αντιμετωπίζει την εκτόξευση του κόστους της στέγης. Κακά τα ψέματα· τα έσοδα από τη βραχυχρόνια μίσθωση –σχεδόν 700 εκατ. ευρώ– είναι πολύτιμα για την κυβέρνηση, ιδίως στη φάση που καλείται να διαχειριστεί επιπρόσθετα έξοδα για την αποκατάσταση της Θεσσαλίας. Εξάλλου, η βραχυχρόνια μίσθωση προσφέρει καλό εισόδημα σε μικροϊδιοκτήτες και επαγγελματίες του real estate. Ωστόσο, τίποτα δεν εμποδίζει το κυβερνητικό επιτελείο να λάβει παράλληλα μέτρα για την προμήθεια της αγοράς με έξτρα ακίνητα. Μια παρέμβαση θα ήταν η παροχή κινήτρων για την αξιοποίηση των κενών κατοικιών – περίπου 700.000 πανελλαδικά. Θα μπορούσαν, για παράδειγμα, τα έσοδα από τον ΦΠΑ στη βραχυχρόνια μίσθωση να διατεθούν σε πρόγραμμα για την ανακατασκευή και χρήση κατοικιών που αυτήν τη στιγμή ρημάζουν αναξιοποίητες. Από τη στιγμή που ο πρωθυπουργός απέδωσε την εκτόξευση των ενοικίων (και) στο Airbnb, θα περίμενε κανείς να ακούσει από το κυβερνητικό επιτελείο κάποια πρωτοβουλία προς αυτήν την κατεύθυνση. Γιατί, με αυτό το μέτρο, τα ενοίκια δεν θα υποχωρήσουν. Αποποίηση ευθύνης: Τα ακίνητα στην Ελλάδα δεν είναι ακριβά σε σύγκριση με την ευρωπαϊκή πραγματικότητα. Ομως, ένα ράλι των τιμών –σχεδόν 50%– μέσα σε λίγα χρόνια έχει και επιπλοκές, οι οποίες θα πρέπει να αντιμετωπιστούν με μια επιθετική πολιτική στην αξιοποίηση των κενών ακινήτων.",https://www.kathimerini.gr/k-default-image.jpg,
https://www.kathimerini.gr/economy/562606888/alma-18-7-se-ena-chrono-sta-enoikia-foititikis-stegis/,"Αλμα 18,7% σε ένα χρόνο στα ενοίκια φοιτητικής στέγης",2023-09-13,11:18:00,Οικονομία,Νίκος Ρουσάνογλου,"Σε Αθήνα, Πάτρα και Θεσσαλονίκη καταγράφονται οι μεγαλύτερες αυξήσεις","Ιδιαίτερα δυσχερής για τους περισσότερους νέους ενδιαφερομένους είναι η ενοικίαση φοιτητικής στέγης στις πόλεις της χώρας με τη μεγαλύτερη ζήτηση, καθώς η κατακόρυφη αύξηση των ενοικίων φαίνεται πως έχει επεκταθεί πλέον και στην περιφέρεια, πέραν δηλαδή των δύο μεγάλων αστικών κέντρων. Στη φετινή της ετήσια έκθεση για τη φοιτητική στέγη, η Geoaxis, εταιρεία πιστοποιημένων εκτιμητών, καταγράφει μέση ετήσια αύξηση των τιμών των ενοικίων κατά 18,7%, ενώ συγκριτικά με πριν από δέκα χρόνια, όταν ξεκίνησε η σχετική καταγραφή, παρατηρείται σωρευτική άνοδος κατά 62%. Ωστόσο, σε Αθήνα και Πάτρα η εικόνα είναι σαφώς δυσκολότερη. Με βάση τα σχετικά στοιχεία, στην πρωτεύουσα φέτος οι τιμές των διαμερισμάτων που απευθύνονται σε φοιτητές καταγράφουν αύξηση κατά 23,7% σε 9,17 ευρώ/τ.μ., ενώ συνολικά από το 2014 μέχρι σήμερα η αύξηση διαμορφώνεται σε 80,42%. Αντίστοιχα στην Πάτρα, όπου επίσης παρατηρείται σημαντική συγκέντρωση φοιτητών, η μέση τιμή αγγίζει φέτος τα 8,7 ευρώ/τ.μ., αυξημένη κατά 27,47% (!) σε σχέση με το 2022, ενώ συνολικά τα τελευταία 10 χρόνια το κόστος ενοικίασης έχει εκτοξευθεί κατά 80,37%. Στη Θεσσαλονίκη η συνολική αύξηση ανέρχεται σε 68%, ενώ από πέρυσι οι τιμές καταγράφουν αύξηση κατά 22,27%, σε 8,5 ευρώ/τ.μ. Πιο διαχειρίσιμη φαντάζει η κατάσταση στο Ηράκλειο της Κρήτης, με τη μέση τιμή να διαμορφώνεται σε 7,7 ευρώ/τ.μ., 16,5% υψηλότερη από πέρυσι. Ωστόσο, στην περίπτωση της εν λόγω πόλης είναι συχνό το φαινόμενο της «έξωσης» των φοιτητών από τον Μάιο μέχρι και τον Σεπτέμβριο, λόγω τουρισμού, καθώς πολλοί ιδιοκτήτες επιθυμούν να καρπωθούν και το πρόσθετο όφελος της βραχυχρόνιας μίσθωσης του ακινήτου τους κατά τη διάρκεια των θερινών μηνών, δημιουργώντας σοβαρή δυσχέρεια στους φοιτητές. Αυτό το φαινόμενο είναι εφικτό, ακριβώς λόγω της έλλειψης διαθέσιμων διαμερισμάτων στο Ηράκλειο, με αποτέλεσμα οι φοιτητές να μην έχουν εναλλακτική επιλογή και να αποδέχονται τέτοιους όρους. Η σωρευτική άνοδος στις τιμές ενοικίασης διαμερισμάτων που απευθύνονται σε φοιτητές, από το 2014 έως σήμερα, αγγίζει το 62%. Οπως τονίζεται στην ανάλυση της εταιρείας, υπολογίζεται ότι περίπου 15%-20% κατά μέσον όρο από τα διαμερίσματα που θα μπορούσαν να διατεθούν σε φοιτητές έχουν απορροφηθεί οριστικά από τον κλάδο της βραχυχρόνιας μίσθωσης, με τους ιδιοκτήτες τους να προτιμούν τη συγκεκριμένη δραστηριότητα για την εκμετάλλευση των ακινήτων τους. Αυτός είναι κι ένας από τους λόγους που έχει προκαλέσει τις αυξήσεις αυτές στις τιμές ενοικίασης, μαζί φυσικά με τη γενικότερη έλλειψη διαμερισμάτων προς ενοικίαση, τα κενά και αναξιοποίητα ακίνητα και τη στροφή της πλειονότητας των ενδιαφερομένων στην επιλογή της ενοικίασης αντί της αγοράς. Σύμφωνα με τον Γιάννη Ξυλά, ιδρυτή και επικεφαλής της Geoaxis, «η πλειονότητα των ενδιαφερομένων επιλέγει να νοικιάσει όσο το δυνατόν παλαιότερα διαμερίσματα, ενώ καταγράφεται αύξηση των φοιτητών που επιλέγουν να συγκατοικήσουν για να επιμερίσουν τα έξοδα. Το αποτέλεσμα είναι να περιορίζεται το ρίσκο διάθεσης ακόμη και σε μεγαλύτερα διαμερίσματα, που στο παρελθόν ίσως δεν θεωρούνταν ότι μπορούν να απευθυνθούν και σε φοιτητές». Παράλληλα, σύμφωνα με τον ίδιο, καθώς οι φοιτητές αρχίζουν κι επιλέγουν το αντικείμενο των σπουδών τους με βάση την έδρα του πανεπιστημίου και όχι το γνωστικό αντικείμενο, η ζήτηση στο μέλλον αναμένεται να αυξηθεί για κατοικίες που βρίσκονται κοντά στις μεγάλες πανεπιστημιακές σχολές και να μειωθεί στην περιφέρεια. Εν τω μεταξύ, σύμφωνα με τη σχετική έρευνα της Geoaxis, τα ενοίκια των φοιτητικών κατοικιών αφορούν, ως επί το πλείστον, μικρά σε επιφάνεια και μεγάλης ηλικίας ακίνητα, καθώς στόχος των φοιτητών και των οικογενειών τους είναι ο περιορισμός του κόστους. Ωστόσο, όπως φαίνεται, ακόμη και σε ακίνητα τέτοιων προδιαγραφών, το κόστος είναι δυσανάλογο σε σχέση με τις παροχές. Στην Αθήνα η μέση ηλικία των διαμερισμάτων που απευθύνονται σε φοιτητές διαμορφώνεται σε 48 έτη, ενώ η επιφάνεια είναι της τάξης των 50 τ.μ. Στην Πάτρα, η μέση επιφάνεια είναι μόλις 42 τ.μ. και η μέση ηλικία τα 32 έτη. Πιο νέα σε ηλικία ακίνητα εντοπίζονται στο Ηράκλειο της Κρήτης με 22 έτη, ενώ η μέση επιφάνειά τους διαμορφώνεται σε 50 τ.μ.",https://www.kathimerini.gr/wp-content/uploads/2023/09/doc-20230908aknfoit-660x370.jpg?v=1694241940,
https://www.kathimerini.gr/society/562541983/foititika-spitia-ayxisi-10-sta-enoikia-se-poies-perioches-kai-poleis-einai-ta-fthinotera/,Φοιτητικά σπίτια: Αύξηση 10% στα ενοίκια – Σε ποιες περιοχές και πόλεις είναι τα φθηνότερα,2023-07-27,21:58:51,Κοινωνία,Newsroom,Σημαντική αύξηση στα ενοίκια των φοιτητικών κατοικιών καταγράφεται στις μεγαλύτερες φοιτητουπόλεις της Ελλάδας,"Σημαντική αύξηση στα ενοίκια των φοιτητικών κατοικιών καταγράφεται στις μεγαλύτερες φοιτητουπόλεις της Ελλάδας, με τη μέση άνοδο των ζητούμενων μέσων τιμών να φτάνει το 10% σε σχέση με πέρσι και τη μέση τιμή ενοικίου μια φοιτητικής κατοικίας να ανέρχεται στα 9,1€/τ.μ. Σύμφωνα με τον SPI, τον δείκτη τιμών του Spitogatos  καταγράφηκε αύξηση κατά 9% στις μέσες ζητούμενες τιμές ενοικίασης φοιτητικών κατοικιών σε σχέση με την περσινή χρονιά, τόσο σε Αθήνα όσο και σε Θεσσαλονίκη. Ταυτόχρονα, τα πρώτα στοιχεία των αναζητήσεων δείχνουν ότι σημαντικός παράγοντας επιλογής φοιτητικής κατοικίας είναι η επίπλωση, ο όροφος καθώς και ο αριθμός των υπνοδωματίων. «Στο πλαίσιο της γενικότερης αύξησης της εγχώριας και διεθνούς ζήτησης για το ελληνικό real estate, η ζήτηση για φοιτητική εστία κυμαίνεται ανάλογα, επηρεάζοντας τις μέσες ζητούμενες τιμές ενοικίασης. Οι αυξήσεις τιμών ενοικίασης φοιτητικών κατοικιών σε περιοχές που ταυτόχρονα αποτελούν και δημοφιλείς τουριστικούς προορισμούς ενισχύεται επιπλέον και από το φαινόμενο των βραχυπρόθεσμων μισθώσεων. Ταυτόχρονα, καθώς φαίνεται πως στα κέντρα των μεγαλουπόλεων οι αυξήσεις στις μέσες ζητούμενες τιμές είναι μεγαλύτερες, υπάρχει μια τάση μετακίνησης των φοιτητών σε πιο απομακρυσμένες περιοχές, θυσιάζοντας την απόσταση για μια πιο value for money στέγη», δηλώνει ο Δημήτρης Μελαχροινός, CEO του Spitogatos. Διαβάστε τη συνέχεια στο Moneyreview",https://www.kathimerini.gr/wp-content/uploads/2023/07/apartment_akinita_shutterstock-768x480-1-660x370.jpg?v=1690484285,
https://www.kathimerini.gr/economy/562420912/enoikia-ektoxeysi-timon-tin-teleytaia-pentaetia/,Ενοίκια: Εκτόξευση τιμών την τελευταία πενταετία,2023-05-15,19:54:20,Οικονομία,Νίκος Ρουσάνογλου,"Σε 35% υπολογίζεται η μέση αύξηση στο λεκανοπέδιο της Αττικής, ενώ σε περιοχές του κέντρου της Αθήνας και στον Πειραιά η άνοδος των τιμών ξεπέρασε το 50%","Με μέσο ετήσιο ρυθμό της τάξεως του 7%-10% έχουν αυξηθεί οι τιμές των ενοικίων στις περισσότερες περιοχές της Αττικής, κατά την διάρκεια των τελευταίων πέντε ετών. Από το 2017, όταν και ξεκίνησε η ανάκαμψη των ενοικίων και συνολικά της αγοράς ακινήτων, έως και το τέλος του 2022, η μέση αύξηση στο λεκανοπέδιο της Αττικής υπολογίζεται σε 35%, σύμφωνα με σχετική έρευνα του μεσιτικού γραφείου Potamianos Real Estate Group. Ωστόσο, σε αρκετές περιοχές, η αύξηση είναι ακόμα υψηλότερη. Για παράδειγμα, στον Κολωνό και την Κυψέλη, περιοχές που είχαν καταγράψει σημαντικές απώλειες τα χρόνια της οικονομικής κρίσης, σήμερα, το μέσο ενοίκιο διαμορφώνεται σε περίπου 600 – 700 ευρώ/μήνα για ένα ακίνητο επιφάνειας 100 τ.μ. Το ποσό αυτό είναι υψηλότερο κατά 56% σε σχέση με το 2017. Αντίστοιχα, στον Πειραιά, η μέση τιμή αγγίζει τα 7 ευρώ/τ.μ., ή 700 ευρώ για ένα ακίνητο των 100 τ.μ. και είναι αυξημένη κατά 55% έναντι του 2017.
Στα Εξάρχεια, η μέση τιμή αγγίζει πλέον τα 8,5 ευρώ/τ.μ., όντας 54,5% υψηλότερη από τα 5,5 ευρώ/τ.μ. του 2017, ενώ ξεπερνά πλέον κατά σχεδόν 6% και το αντίστοιχο ενοίκιο που ίσχυε το 2009, δηλαδή την τελευταία χρονιά πριν το ξέσπασμα της κρίσης χρέους στην Ελλάδα. Αντίστοιχη εικόνα παρατηρείται και σε άλλη μια δημοφιλή συνοικία του κέντρου της Αθήνας, το Παγκράτι, όπου η μέση τιμή αγγίζει τα 8,7 ευρώ/τ.μ., ή περίπου 870 ευρώ για 100 τ.μ., έχοντας ξεπεράσει επίσης την επίδοση του 2009 κατά σχεδόν 14%. Έναντι του 2017, η αύξηση του μέσου ενοικίου διαμορφώνεται σε 45%. Στα βόρεια προάστια, που επίσης αποτελούν δημοφιλείς επιλογές μεταξύ των ελληνικών νοικοκυριών, η εικόνα δεν εμφανίζει ιδιαίτερες διαφοροποιήσεις. Για παράδειγμα, ένα μέσο ακίνητο της τάξεως των 100 τ.μ., στοιχίζει περίπου 800 – 1.100 ευρώ, ανάλογα με τα ποιοτικά του χαρακτηριστικά και το σημείο που βρίσκεται. Στο Χαλάνδρι, η μέση τιμή αγγίζει τα 8,3 ευρώ/τ.μ., έχοντας σημειώσει αύξηση κατά 38,3% από το 2017 μέχρι και το τέλος του 2022. Το 37% των νοικοκυριών στην Ελλάδα μένει σε σπίτι που νοικιάζει. Όπως αντιλαμβάνεται κανείς, οι αυξήσεις αυτές έχουν συμπιέσει σημαντικά την αγοραστική δύναμη πολλών νοικοκυριών, η οποία είναι ούτως ή άλλως χαμηλότερη σε σχέση με την περίοδο πριν την οικονομική κρίση, λόγω της μείωσης των εσόδων τους, την αύξηση της φορολογίας και του κόστους ζωής (π.χ. αγορά ειδών πρώτης ανάγκης κλπ). Υπολογίζεται ότι το 37% των νοικοκυριών στην Ελλάδα μένει σε σπίτι που νοικιάζει, ιδίως στα μεγάλα αστικά κέντρα. Μάλιστα, παρά την πρόσφατη πρωτοβουλία της κυβέρνησης με το πρόγραμμα «Σπίτι Μου», το ποσοστό αυτό δύσκολα θα διαφοροποιηθεί, καθώς οι περισσότεροι ενδιαφερόμενοι αγοραστές παραμένουν αποκλεισμένοι από την απόκτηση κατοικίας, τόσο λόγω του αυξημένου κόστους δανεισμού και των αυστηρών κριτηρίων δανειοδότησης, όσο και λόγω της σημαντικής αύξησης και των τιμών πώλησης κατοικιών, καθώς σε πολλά σημεία της Αττικής, η άνοδος ξεπερνά το 100% έναντι του 2017. Αυτό σημαίνει ότι η ενοικίαση αποτελεί μονόδρομο για την συντριπτική πλειονότητα των νέων νοικοκυριών, που δεν διαθέτουν κάποιο ιδιόκτητο ακίνητο. Έτσι, η νέα ζήτηση που εκδηλώνεται για την ενοικίαση διαμερισμάτων παραμένει σε υψηλό επίπεδο, τη στιγμή που το απόθεμα των προς ενοικίαση ακινήτων, δεν αναπληρώνεται με τον ίδιο ρυθμό. Η ανισορροπία αυτή γεννά την αύξηση των τιμών και την διατήρησή τους σε αυτό το επίπεδο. Η αναβάθμιση των προδιαγραφών μεταφράστηκε και σε υψηλότερες ζητούμενες τιμές ενοικίασης. Ένας ακόμα παράγοντας που έχει ωθήσει τις τιμές των ενοικίων προς τα πάνω είναι και η διαφοροποίηση των χαρακτηριστικών του αποθέματος των προσφερόμενων ακινήτων για ενοικίαση. Μετά το ξέσπασμα της πανδημίας, οι ιδιοκτήτες αρκετών διαμερισμάτων επέλεξαν να αποχωρήσουν από την βραχυχρόνια μίσθωση, επιλέγοντας να αξιοποιήσουν τα ακίνητά τους με μακροχρόνια συμβόλαια. Η τάση αυτή παρατηρήθηκε περισσότερο σε περιοχές του ευρύτερου κέντρου, δηλαδή όχι σε συνοικίες που βρίσκονται κοντά σε δημοφιλή τουριστικά αξιοθέατα. Περιοχές, όπως οι Αμπελόκηποι, η Καλλιθέα, η Νέα Σμύρνη, τα Σεπόλια, η Κυψέλη, τα Κάτω Πατήσια. Ακόμα πιο έντονο ήταν το σχετικό φαινόμενο και σε άλλα σημεία, όπως το Ψυχικό και τα βόρεια προάστια, όπου οι ιδιοκτήτες είχαν αρχίσει να συνειδητοποιούν, ακόμα και πριν την έλευση της πανδημίας, ότι η εκμετάλλευση μέσω βραχυχρόνιας μίσθωσης δεν ήταν και η πλέον ενδεδειγμένη επιλογή, καθώς η ζήτηση και η πληρότητα ήταν αισθητά χαμηλότερη, όπως επίσης και οι τιμές/διανυκτέρευση. Έτσι, από το 2020 και μετά άρχισαν να επιστρέφουν στην αγορά μακροχρόνιας μίσθωσης, αρκετά ακίνητα τα οποία ήταν πλήρως ανακαινισμένα, εξοπλισμένα και συχνά κι επιπλωμένα. Η αναβάθμιση αυτή των προδιαγραφών των κατοικιών μεταφράστηκε και σε υψηλότερες ζητούμενες τιμές ενοικίασης, ακόμα και κατά 15-20% σε σχέση με άλλα ακίνητα, χαμηλότερων ποιοτικών προδιαγραφών. Κάπως έτσι, με βάση τα στοιχεία της Eurostat, όσοι νοικιάζουν ακίνητο στην Ελλάδα, υποχρεώνονται να δαπανούν περίπου το 75%-80% του διαθέσιμου εισοδήματός τους για την κάλυψη των αναγκών που απορρέουν από την κατοικία τους (ενοίκιο, ηλεκτρικό ρεύμα, θέρμανση και κοινόχρηστα). Έτσι, σύμφωνα με σχετική ανάλυση της Διανέοσις, η Ελλάδα διαθέτει σήμερα το υψηλότερο κόστος στέγασης σε σχέση με τα εισοδήματα. Αυτό εξηγείται τόσο από την αύξηση των ενοικίων, αλλά κι επειδή, σύμφωνα με την Διανέοσις, από το 2009 μέχρι το 2014 οι Έλληνες έχασαν περισσότερο από 40% του διαθέσιμου εισοδήματός τους. Μέχρι σήμερα, ένα μικρό μόνο ποσοστό από τις απώλειες αυτές, έχει αναπληρωθεί, ιδίως αν υπολογιστούν και οι πρόσφατες απώλειες από τον πληθωρισμό και το κύμα ακρίβειας, ιδίως στην αγορά τροφίμων. «Την ίδια περίοδο, οι τουρίστες στις πόλεις και στα νησιά αυξάνονταν. Οι ιδιοκτήτες βρήκαν νέες επιλογές εκμετάλλευσης των ακινήτων τους, όπως οι βραχυχρόνιες μισθώσεις, οι οποίες επηρέασαν με τη σειρά τους τις τιμές και τα ενοίκια», αναφέρει η Διανέοσις.",https://www.kathimerini.gr/wp-content/uploads/2023/05/shutterstock_2038523597.jpg?v=1684152344,©Shutterstock
https://www.kathimerini.gr/economy/562251355/giati-apogeiothikan-ta-enoikia-tin-teleytaia-6etia-stin-attiki/,Γιατί «απογειώθηκαν» τα ενοίκια την τελευταία 6ετία στην Αττική,2023-01-30,10:03:58,ΑΚΙΝΗΤΑ,Νίκος Ρουσάνογλου,Αυξήθηκαν κατά 35% και είναι πλέον πολύ κοντά στα υψηλά επίπεδα του 2009,"Ελάχιστα απέχουν οι τιμές ενοικίασης κατοικιών στην Αττική από το απόγειο της αγοράς το 2009, έχοντας πραγματοποιήσει ένα σημαντικό «ράλι» από το 2017 και μέχρι το τέλος του 2022. Σε σχετική έρευνα της Potamianos Real Estate Group, που αφορά πραγματικές συμφωνίες μίσθωσης κατοικιών και όχι ζητούμενες τιμές που αφορούν αγγελίες, σήμερα, η μέση ζητούμενη τιμή στην Αττική αγγίζει τα 7,9 ευρώ/τ.μ., έχοντας αυξηθεί κατά σχεδόν 35% από το 2017. Συγκριτικά με το 2009, οι σημερινές τιμές υπολείπονται μόλις κατά 5,5% κατά μέσον όρο, ενώ υπάρχουν και περιπτώσεις συνοικιών, ιδίως στο κέντρο της Αθήνας και στα νότια προάστια, όπου η απόσταση αυτή έχει πλέον εκμηδενιστεί. Μάλιστα σε περιοχές όπως τα Εξάρχεια και το Παγκράτι, παρατηρούνται πλέον και αυξήσεις έναντι του 2009 (5,8% και 13,9% αντίστοιχα). Στην πράξη βέβαια, οι σημερινές τιμές ενοικίασης είναι πολύ πιο επιβαρυντικές για το μέσο νοικοκυριό, συγκριτικά με το 2009, καθώς έχει μεσολαβήσει μια σημαντική οικονομική κρίση, που συνοδεύτηκε και από σημαντική μείωση των εισοδημάτων και της αγοραστικής δύναμης των νοικοκυριών. Σύμφωνα με τον κ. Λευτέρη Ποταμιάνο, επικεφαλής της Potamianos Real Estate Group και πρόεδρο του Συλλόγου Μεσιτών Αθηνών – Αττικής, «ναι μεν τα ενοίκια έχουν αυξηθεί σημαντικά μετά την οικονομική κρίση και πλησιάζουν σε αρκετές περιπτώσεις τις τιμές του 2009, αλλά τα εισοδήματα των νοικοκυριών δεν έχουν καταγράψει ανάλογη αύξηση. Κατά την οικονομική κρίση υποχώρησαν σημαντικά κι έκτοτε, επί της ουσίας δεν έχουν αυξηθεί εκ νέου. Αυτό είναι το πρόβλημα στην αγορά ενοικίων σήμερα», σημειώνει ο κ. Ποταμιάνος. Την περίοδο 2010-2016 το ΑΕΠ της χώρας συρρικνώθηκε κατά σχεδόν 25%, ή 56 δισ. ευρώ. Ακόμα μεγαλύτερη ήταν η πτώση των καταθέσεων, καθώς υπολογίζεται ότι από τα υψηλά του 2009, στο τέλος του 2016 είχαν απολεσθεί συνολικά 116 δισ. ευρώ, ποσό που συνιστά κάμψη της τάξεως του 50%. Το μεγαλύτερο μέρος του ποσού αυτού, ή περίπου 76 δισ. ευρώ, χάθηκε κατά τα πρώτα χρόνια της οικονομικής κρίσης και κυρίως έως το 2012. Τα παραπάνω είχαν ως αποτέλεσμα ο συνολικός πλούτος ανά ενήλικα στη χώρα να υποχωρήσει από τα περίπου 170.000 ευρώ το 2009, σε 108.000 ευρώ το 2021. Ο δείκτης αυτός υπολογίζεται με βάση το άθροισμα της αξίας των ακινήτων και των καταθέσεων και αφαιρώντας το ιδιωτικό χρέος. Το κόστος ενοικίασης ενός διαμερίσματος για οικογένεια (80-100 τ.μ.) κινείται στα 500-800 ευρώ και σε αρκετές περιοχές ξεπερνάει και τα 1.000 ευρώ. Ωστόσο, η αγορά ακινήτων δεν ακολουθεί τα θεμελιώδη δεδομένα της οικονομίας. Οπως φαίνεται, οι τιμές των ενοικίων έχουν αυξηθεί έως και 55% σε ορισμένες περιοχές από το 2017 μέχρι και το τέλος του 2022. Η αύξηση αυτή οφείλεται σε μια σειρά από παράγοντες, αρχής γενομένης από το γεγονός ότι εισέρρευσαν σημαντικά κεφάλαια από το εξωτερικό για αγορές ακινήτων, αυξάνοντας με τον τρόπο αυτό τη ρευστότητα στην οικονομία και την κτηματαγορά. Παράλληλα, δεδομένου ότι τα ενοίκια είχαν υποχωρήσει κατά πολύ σημαντικό ποσοστό έως και το 2016, πολλά νοικοκυριά θέλησαν να επωφεληθούν και επέλεξαν την ενοικίαση. Αλλωστε, η επιλογή της αγοράς ακινήτου ήταν πλέον αδιέξοδη, λόγω της αδυναμίας ή και της απροθυμίας πρόσβασης σε τραπεζικό δανεισμό. Η τάση αυτή παγίωσε στην αγορά την υψηλή ζήτηση για ενοικιάσεις. Την ίδια στιγμή όμως η προσφορά κατοικιών όχι μόνο δεν αυξήθηκε, αλλά βαίνει σταθερά μειούμενη τα τελευταία χρόνια. Ο λόγος είναι διττός. Κατ’ αρχάς, υπολογίζεται ότι έχουν εξέλθει της αγοράς κατοικίας περί τα 40.000 – 50.000 ακίνητα που έχουν κατασχεθεί λόγω μη εξυπηρετούμενων δανείων. Αυτό φαίνεται και από τις αγγελίες, όπου είναι εξαιρετικά λίγα τα διαθέσιμα ακίνητα που έχουν κατασκευαστεί την περίοδο 1995-2010, δηλαδή όσα αποκτήθηκαν κατά την περίοδο άνθησης της αγοράς και του αθρόου τραπεζικού δανεισμού. Ο άλλος λόγος έγκειται στο σημαντικό ποσοστό των διαμερισμάτων τα οποία οι ιδιοκτήτες προτιμούν να κρατούν κενά, λόγω των σημαντικών φθορών που έχουν υποστεί από ενοικιαστές στο παρελθόν, ενώ αρκετές είναι και οι περιπτώσεις μη αποδοχής κληρονομιάς. Ο συνδυασμός της αυξημένης ζήτησης και της περιορισμένης προσφοράς είναι που έχει προκαλέσει την «έκρηξη» στις τιμές ενοικίασης. Παράλληλα, πολλοί ιδιοκτήτες θέλουν να αποσβέσουν αφενός τις σημαντικές απώλειες εσόδων των προηγούμενων ετών, π.χ. από κακοπληρωτές ενοικιαστές, αφετέρου τις δαπάνες που έχουν πραγματοποιήσει για την ανακαίνιση των ακινήτων τους, ενδεχομένως και τις εργασίες ενεργειακής αναβάθμισής τους. Ως εκ τούτου, οι τιμές διατηρούνται σε αισθητά υψηλότερο επίπεδο, σε σχέση με την οικονομική κρίση. Το πρόβλημα προκύπτει λόγω του ότι τα εισοδήματα των νοικοκυριών δεν έχουν αναπροσαρμοστεί στα δεδομένα αυτά με τον ίδιο ρυθμό. Είναι χαρακτηριστικό ότι το 1998, ο ελάχιστος ονομαστικός μισθός διαμορφωνόταν σε 772 ευρώ, ενώ σήμερα 24 χρόνια μετά δεν ξεπερνάει τα 831 ευρώ και αυτό συνέβη μόλις πριν από μερικούς μήνες, μετά μάλιστα τη σημαντική αύξηση που αποφασίστηκε πέρυσι. Δεδομένου ότι το κόστος ενοικίασης ενός διαμερίσματος κατάλληλου για οικογένεια (80-100 τ.μ.) κινείται πέριξ των 500-800 ευρώ και σε αρκετές περιοχές ξεπερνάει και τα 1.000 ευρώ, είναι σαφές ότι πολλά νοικοκυριά αδυνατούν να αντεπεξέλθουν. ΠΑΓΚΡΑΤΙ «Πρωταθλητής» της ανόδου των ενοικίων αναδεικνύεται το Παγκράτι. Το μέσο ενοίκιο ανέρχεται σήμερα σε 8,7 ευρώ/τ.μ., έχοντας καταγράψει «ράλι» της τάξεως του 45% από το 2017, με αποτέλεσμα να ξεπερνάει κατά σχεδόν 14% (13,8%) το ιστορικό υψηλό που είχε σημειωθεί το 2009, όταν τα ενοίκια στην περιοχή διαμορφώνονταν σε 7,5 ευρώ/τ.μ. Η περιοχή φαίνεται πως έχει επωφεληθεί περισσότερο από κάθε άλλη, από την εγγύτητά της με τα τουριστικά αξιοθέατα (π.χ. Ζάππειο, Εθνικός Κήπος, Παναθηναϊκό Στάδιο και φυσικά την Ακρόπολη), με αποτέλεσμα να εξελίσσεται σε βασική επενδυτική επιλογή όσων ενδιαφέρονται να αποκτήσουν ακίνητα προς εκμετάλλευση, κυρίως μέσω των ψηφιακών πλατφορμών βραχυχρόνιας μίσθωσης. Παράλληλα, η περιοχή συγκεντρώνει υψηλή ζήτηση και από φοιτητές, όπως επίσης και από οικογένειες που επιθυμούν να βρίσκονται κοντά σε μέσα συγκοινωνίας και στο κέντρο της Αθήνας. Ανάλογη τάση παρατηρείται και σε άλλες συνοικίες του κέντρου της Αθήνας, όπως τα Εξάρχεια και η Κυψέλη. Για παράδειγμα, και στα Εξάρχεια το μέσο ενοίκιο ξεπερνάει πλέον κατά 5,9% εκείνο του 2009, αγγίζοντας τα 8,5 ευρώ/τ.μ., έχοντας αυξηθεί κατά 54,5% σε σχέση με το 2017. Αντίστοιχα, στην Κυψέλη, η μέση τιμή ενοικίασης ανέρχεται σε 7 ευρώ/τ.μ., σημειώνοντας αύξηση κατά 55,6% από το 2017, όντας πλέον στο ίδιο επίπεδο με το 2009.
Οι συνοικίες του κέντρου της Αθήνας αναμένεται να επωφεληθούν και από την επέκταση του μετρό, μέσω της νέας γραμμής 4, η κατασκευή της οποίας έχει ήδη ξεκινήσει. Για παράδειγμα, τόσο η Κυψέλη, όσο και τα Εξάρχεια επωφελούνται από τη λειτουργία νέων σταθμών. ΠΕΙΡΑΙΑΣ Η περιοχή του Πειραιά έχει αναδειχθεί σε σημαντικό υποδοχέα ζήτησης για ενοικιάσεις κατοικιών. Σήμερα, το μέσο ενοίκιο διαμορφώνεται σε 7 ευρώ/τ.μ., αυξημένο κατά 55,6% από τα χαμηλά του 2017, όταν δεν ξεπερνούσε τα 4,5 ευρώ/τ.μ., και μόλις 2,85% χαμηλότερα από το 2009 (7,2 ευρώ/τ.μ.). Ωστόσο, η ανοδική αυτή πορεία φαίνεται πως θα έχει και συνέχεια. Η έλευση του μετρό, η επιστροφή των Κινέζων επενδυτών για πρώτη φορά μετά την πανδημία και η επικείμενη λειτουργία του Πύργου Πειραιά το προσεχές φθινόπωρο αναμένεται να ενισχύσουν ακόμη περισσότερο τη ζήτηση για κατοικίες στην περιοχή. Στο πλαίσιο αυτό, η περιοχή του Αγίου Διονυσίου βρίσκεται στο επίκεντρο, καθώς τοποθετείται πολύ κοντά στο κέντρο της πόλης και προσφέρεται για τη φιλοξενία νέων κατοικιών. Η ύπαρξη δεκάδων κενών ή αναξιοποίητων ακινήτων, κυρίως βιοτεχνικού και βιομηχανικού χαρακτήρα, αποτελεί μια πρώτης τάξεως «μαγιά» για την προσέγγιση επενδύσεων για την ανακατασκευή τους και τη μετατροπή τους σε σύγχρονες κατοικίες. Αλλωστε, τόσο το αγοραστικό όσο και το μισθωτικό ενδιαφέρον είναι δεδομένα. Ηδη μάλιστα, έχουν αρχίσει να δημιουργούνται τα πρώτα σχετικά έργα, σε επιλεγμένα ακίνητα. Η φιλοξενία νέων χώρων γραφείων, μεγέθους άνω των 65.000 τ.μ., στην ευρύτερη περιοχή του Πειραιά, λειτουργεί ως εφαλτήριο για την προσέλκυση περισσότερων μόνιμων κατοίκων στον Πειραιά. Μόνο από την ανάπλαση των πρώην ακινήτων της καπνοβιομηχανίας Παπαστράτος έχουν δημιουργηθεί πάνω από 45.000 τ.μ. νέων κτιρίων γραφείων, ενώ ο Πύργος Πειραιά θα προσθέσει επιπλέον 17.000 τ.μ. Η τάση αυτή αναμένεται να συνεχιστεί και τα επόμενα χρόνια. ΧΑΛΑΝΔΡΙ Από τις πλέον περιζήτητες περιοχές των βορείων προαστίων αποδεικνύεται το Χαλάνδρι. Παρότι υψηλή ζήτηση για ενοικιάσεις σημειώνεται και σε άλλα προάστια, όπως το Μαρούσι, η Αγία Παρασκευή, ο Χολαργός και το Νέο Ψυχικό, φαίνεται πως το Χαλάνδρι καταγράφει τις υψηλότερες επιδόσεις τα τελευταία χρόνια. Με βάση τα στοιχεία της έρευνας της Potamianos Real Estate Group, σήμερα το μέσο ενοίκιο για ένα διαμέρισμα επιφάνειας 80-100 τ.μ. και ηλικίας 20 ετών, διαμορφώνεται στα 8,3 ευρώ/τ.μ., δηλαδή πέριξ των 750-850 ευρώ σε μηνιαία βάση. Πρόκειται για ένα ποσό που είναι κατά 38,3% υψηλότερο σε σχέση με το 2017, ενώ συγκριτικά με το απόγειο της αγοράς, το 2009, η απόκλιση είναι μόλις 2,4% (8,5 ευρώ/τ.μ.). Σύμφωνα με στελέχη της αγοράς, το Χαλάνδρι επωφελείται κατ’ αρχάς από το σημαντικό μέγεθός του, άρα και την ύπαρξη σημαντικού αριθμού ακινήτων προς ενοικίαση, το σχετικά νέο σε ηλικία κτιριακό απόθεμα, αλλά και την τοποθεσία του. Η περιοχή βρίσκεται σε κοντινή απόσταση με τα ανατολικά προάστια, αλλά και με τον επιχειρηματικό κόμβο του βόρειου άξονα της Λ. Κηφισίας, όπου είναι εγκατεστημένες εκατοντάδες επιχειρήσεις και πολυεθνικοί όμιλοι. Επίσης, η περιοχή βρίσκεται κοντά και στο κέντρο της Αθήνας, με αποτέλεσμα να θεωρείται ιδανικό σημείο για να εγκατασταθεί κανείς. Σημειωτέον δε ότι στο βορειοανατολικό τμήμα του, το Χαλάνδρι εξυπηρετείται και από δύο σταθμούς μετρό (Δουκίσσης Πλακεντίας και Χαλάνδρι). Στον δε σταθμό της Δουκίσσης Πλακεντίας, στα σύνορα με τα Βριλήσσια, λειτουργεί και σταθμός του προαστιακού σιδηροδρόμου.",https://www.kathimerini.gr/wp-content/uploads/2023/01/gra-8.jpg?v=1674917199,
https://www.kathimerini.gr/economy/562250527/ayxiseis-eos-kai-10-sta-enoikia-ton-apothikeytikon-choron/,Αυξήσεις έως και 10% στα ενοίκια των αποθηκευτικών χώρων,2023-01-31,23:21:00,Οικονομία,Νίκος Ρουσάνογλου,"Περιορισμένη προσφορά, υψηλή ζήτηση στηρίζουν τις τιμές στα logistics","Συνεχίζεται η ταχεία ανάπτυξη των logistics, καθώς επιταχύνονται τα επενδυτικά προγράμματα, τόσο των εταιρειών ακινήτων όσο και των χρηστών και των εταιρειών παροχής υπηρεσιών logistics. Στόχος είναι να καλυφθεί το κενό που εξακολουθεί να υφίσταται στην αγορά για σύγχρονες αποθήκες, που να επιτρέπουν ψηφιοποιημένες υπηρεσίες και ταυτόχρονα να φιλοξενούνται σε κτίρια υψηλής ενεργειακής απόδοσης. Ειδικά το τελευταίο αυτό στοιχείο φαίνεται πως έχει ενισχύσει ακόμη περισσότερο την κινητικότητα που παρατηρείται στην αγορά, λόγω της σημαντικής ανόδου του ενεργειακού κόστους, κατά τη διάρκεια του τελευταίου 12μήνου. «Τον τελευταίο χρόνο διαπιστώνουμε ότι οι τιμές των ενοικίων για σύγχρονους αποθηκευτικούς χώρους, ιδίως στην περιοχή της Δυτικής Αττικής, σημειώνουν άνοδο της τάξεως του 5%-10%, ανάλογα με το ακίνητο και τις προσφερόμενες προδιαγραφές και φυσικά το σημείο στο οποίο βρίσκεται», αναφέρει στην «Κ» ο Γιάννης Ξυλάς, επικεφαλής της Geoaxis Property & Valuation Services, εταιρείας πιστοποιημένων εκτιμητών. Στο τελευταίο «Παρατηρητήριο αξιών» για την αγορά logistics, η Geoaxis σημειώνει ότι η υψηλότερη μέση ζητούμενη τιμή ενοικίασης παρατηρείται στον Ασπρόπυργο με 4,5 ευρώ/τ.μ. σε μηνιαία βάση, ενώ ακολουθούν τα Μεσόγεια με 4,07 ευρώ/τ.μ. και η Ελευσίνα με 3,37 ευρώ/τ.μ. Πιο χαμηλές είναι οι τιμές στη ΒΙΠΕ Σίνδου με 2,85 ευρώ/τ.μ., στα Οινόφυτα με 2.61 ευρώ/τ.μ. και το Καλοχώρι με 2,52 ευρώ/τ.μ. Η υψηλότερη μέση ζητούμενη τιμή ενοικίασης παρατηρείται στον Ασπρόπυργο, με 4,5 ευρώ/τ.μ. Σύμφωνα με τους αναλυτές, τα ακίνητα υψηλών προδιαγραφών μισθώνονται σε τιμές άνω των 4 ευρώ/τ.μ./μήνα. «Σήμερα, κάθε νέος χώρος logistics επιφανείας άνω των 15.000 τ.μ. μπορεί να μισθωθεί άμεσα, καθώς υπάρχει συσσωρευμένη ζήτηση και ανύπαρκτη προσφορά. Αυτή η ανισορροπία της αγοράς οδηγεί τις τιμές προς τα πάνω, δεδομένου ότι οι νεόδμητες αποθήκες είτε κατασκευάζονται από τους ίδιους τους χρήστες τους είτε τα συμβόλαια ενοικίασης ολοκληρώνονται στο αρχικό στάδιο της κατασκευής του έργου. Αναφορικά με τις επιφάνειες, η μεγαλύτερη διάμεση διαθέσιμη επιφάνεια καταγράφεται στον Ασπρόπυργο με 8.100 τ.μ., ακολουθούν τα Μεσόγεια Αττικής με 4.150 τ.μ. και μετά τα Οινόφυτα με 3.902 τ.μ. Τις μικρότερες διάμεσες διαθέσιμες επιφάνειες εμφανίζουν η ΒΙΠΕ Σίνδου με επιφάνεια 3.345 τ.μ., η Ελευσίνα με 3.100 τ.μ. και το Καλοχώρι με επιφάνεια 2.070 τ.μ. Οσον αφορά τις πωλήσεις ακινήτων logistics, η υψηλότερη μέση ζητούμενη τιμή εντοπίζεται στον Ασπρόπυργο με 687,2 ευρώ/τ.μ., ενώ στα Μεσόγεια η μέση τιμή διαμορφώνεται σε 634,14 ευρώ/τ.μ και στη ΒΙΠΕ Σίνδου σε 468,85 ευρώ/τ.μ. Η χαμηλότερη μέση τιμή παρατηρείται στο Καλοχώρι με 345,65 ευρώ/τ.μ., ενώ σε Ελευσίνα και Οινόφυτα το κόστος διαμορφώνεται σε 405,25 ευρώ/τ.μ. και 394,65 ευρώ/τ.μ. κατά μέσο όρο. Οι αυξημένες τιμές και το υψηλότερο κόστος κατασκευής έχουν μειώσει και τις αποδόσεις των ακινήτων logistics, οι οποίες πλέον κινούνται πέριξ του 7% για ποιοτικά ακίνητα, ανάλογα με τη θέση και τα χαρακτηριστικά της εκάστοτε κατασκευής», αναφέρει η Geoaxis. Η επενδυτική δραστηριότητα στον τομέα των logistics βρίσκεται σε πλήρη ανάπτυξη αυτή την περίοδο, καθώς υπολογίζεται ότι έως το τέλος του 2024 θα προστεθούν περί τα 250.000 τ.μ. νέων χώρων. Από τις μεγαλύτερες επενδύσεις είναι εκείνη της Dimand Real Estate, η οποία βρίσκεται στο τελικό στάδιο αδειοδοτήσεων, για την ανάπτυξη ενός εμπορευματικού κέντρου, συνολικής επιφανείας 120.000 τ.μ. στη Θεσσαλονίκη. Για τον σκοπό αυτό, η εισηγμένη θα αξιοποιήσει το πρώην ακίνητο της Βαλκάν Εξπορτ, που απέκτησε πριν από μερικούς μήνες. Το συνολικό ύψος της επένδυσης υπολογίζεται σε 160 εκατ. ευρώ, με την ανάπτυξη να απευθύνεται σε πολυεθνικούς ομίλους που ενδιαφέρονται να αποκτήσουν μια βάση στην ελληνική αγορά, με εύκολη προώθηση των προϊόντων τους στην υπόλοιπη Ευρώπη. Σημαντική είναι και η προωθούμενη επένδυση της Prodea Investments, η οποία σχεδιάζει την ανάπτυξη ενός συγκροτήματος logistics επιφανείας 40.000 τ.μ. σε ιδιόκτητη έκταση 110 στρεμμάτων στην περιοχή του Ασπροπύργου. Η σχετική οικοδομική άδεια είναι πιθανό να εξασφαλιστεί εντός του πρώτου εξαμήνου του έτους. Νέες επενδύσεις στον τομέα των logistics δρομολογούν τόσο η Trastor AEEAΠ όσο και η Briq Properties ΑΕΕΑΠ, θέλοντας να επεκτείνουν την παρουσία τους στην περιοχή του Ασπροπύργου. Στο πλαίσιο αυτό, οι δύο εταιρείες προχώρησαν πρόσφατα στην απόκτηση νέων εκτάσεων σε περιοχές όπου έχουν ήδη τοποθετηθεί, θέλοντας να δημιουργήσουν συμπλέγματα σύγχρονων αποθηκευτικών εγκαταστάσεων, που διαθέτουν και υψηλή προστιθέμενη αξία. Η μεν Trastor θα δημιουργήσει μια νέα εγκατάσταση 8.000 τ.μ., ενώ η Briq Properties σχεδιάζει την αύξηση της επιφάνειας της υπό κατασκευή αποθήκης της από 14.500 τ.μ. σε 19.000 τ.μ.",https://www.kathimerini.gr/wp-content/uploads/2023/01/2291f956b4e951b5c88111d81082ab69_APOThEKE-1.jpg?v=1674848458,"Σήμερα, κάθε νέος χώρος logistics επιφανείας άνω των 15.000 τ.μ. μπορεί να μισθωθεί άμεσα, καθώς υπάρχει συσσωρευμένη ζήτηση και ανύπαρκτη προσφορά, τονίζουν αναλυτές της αγοράς. [ΕΡΑ]"
https://www.kathimerini.gr/economy/562214833/enoikia-136-260-dol-chrostaei-to-twitter/,Ενοίκια 136.260 δολ. χρωστάει το Twitter,2023-01-06,16:15:22,Οικονομία,Newsroom,"Τελειωμό δεν έχουν οι μπελάδες για τον ιδιοκτήτη του Twitter, Έλον Μασκ, καθώς κατηγορείται ότι αθέτησε την προβλεπόμενη καταβολή ενοικίου στα γραφεία της δημοφιλούς πλατφόρμας στο Σαν Φρανσίσκο","Τελειωμό δεν έχουν οι μπελάδες για τον ιδιοκτήτη του Twitter, Έλον Μασκ, καθώς κατηγορείται ότι αθέτησε την προβλεπόμενη καταβολή ενοικίου στα γραφεία της δημοφιλούς πλατφόρμας στο Σαν Φρανσίσκο. Την ώρα που ο προσωπικός πλούτος του ισχυρού άνδρα της Tesla συρρικνώνεται, το Twitter οφείλει 136.260 δολάρια σε καθυστερημένα ενοίκια για τα γραφεία του στον 30ό όροφο ενός κτιρίου στο κέντρο του Σαν Φρανσίσκο, σύμφωνα με αγωγή που κατέθεσε ο ιδιοκτήτης του κτιρίου την περασμένη εβδομάδα. Ο ιδιοκτήτης του 650 California Street, που δεν είναι η κύρια έδρα του Twitter στο Σαν Φρανσίσκο, επέδωσε ειδοποίηση στην εταιρεία κοινωνικής δικτύωσης στις 16 Δεκεμβρίου, ενημερώνοντάς την ότι θα κηρύξει στάση πληρωμών αν δεν πληρώσει εντός πέντε ημερών. Οι πέντε μέρες παρήλθαν χωρίς πληρωμή, σύμφωνα με την αγωγή. Ο ιδιοκτήτης, η Columbia REIT 650 California LLC, ζητάει αποζημίωση που ανέρχεται συνολικά στο καθυστερούμενο μίσθωμα, καθώς και αμοιβές δικηγόρων και άλλα έξοδα. Το Twitter υπέγραψε επταετή σύμβαση μίσθωσης για τα γραφεία το 2017. Το μηνιαίο μίσθωμα ήταν 107.526,50 δολάρια κατά το πρώτο πλήρες έτος και αυξήθηκε σταδιακά σε 128.397 δολάρια κατά το έβδομο έτος. Ο κ. Μασκ αγόρασε το Twitter για 44 δισ. δολάρια τον Οκτώβριο του 2022. Το μεγαλύτερο μέρος του πλούτου του συνδέεται με την ιδιοκτησία των μετοχών της Tesla, οι οποίες έχουν χάσει περισσότερο από το ήμισυ της αξίας τους από τότε που ο κ. Μασκ ανέλαβε την ιδιοκτησία του Twitter. Έχει πουλήσει μετοχές της εταιρείας ηλεκτρικών οχημάτων αξίας σχεδόν 23 δισ. δολαρίων για να χρηματοδοτήσει την αγορά από τον Απρίλιο, όταν άρχισε να χτίζει θέση στο Twitter. Έχει χάσει ακόμη και την πρώτη θέση του πλουσιότερου ανθρώπου στον κόσμο, σύμφωνα με το Forbes. O Mασκ βγάζει σε πλειστηριασμό έπιπλα γραφείων, εξοπλισμό κουζίνας και άλλα απομεινάρια από το παρελθόν του Twitter. Τα κεντρικά γραφεία της εταιρείας βρίσκονται σε μια άλλη διεύθυνση στο Σαν Φρανσίσκο, 1355 Market Street, όπου το Twitter φέρεται επίσης να έχει μείνει πίσω στο ενοίκιο, σύμφωνα με τους New York Times. Εκτός από τη μη καταβολή ενοικίου και την απόλυση εργαζομένων, o κ. Mασκ βγάζει επίσης σε πλειστηριασμό έπιπλα γραφείων υψηλών προδιαγραφών, εξοπλισμό κουζίνας και άλλα απομεινάρια από το παρελθόν, όταν το Twitter είχε πάνω από 7.500 εργαζομένους πλήρους απασχόλησης σε όλο τον κόσμο και το δωρεάν γεύμα και άλλα προνόμια γραφείου ήταν συνηθισμένα. Υπολογίζεται ότι περίπου τα τρία τέταρτα των εργαζομένων του Twitter έχουν αποχωρήσει από την εταιρεία, είτε επειδή απολύθηκαν είτε επειδή παραιτήθηκαν. Μεταξύ των αντικειμένων που δημοπρατεί το Twitter είναι ένας φούρνος πίτσας, ένα μίξερ δαπέδου 40 λίτρων και έπιπλα υψηλής ποιότητας σχεδιαστών, όπως καρέκλες Eames της Herman Miller και καρέκλες Knoll Diamond, που πωλούνται στη λιανική σε χιλιάδες δολάρια. Ακόμη και ένα άγαλμα πουλιού Twitter (η προσφορά ξεκινάει από 25 δολάρια) και μια φωτεινή οθόνη με το logo του Twitter (η προσφορά ξεκινά από 50 δολάρια) είναι προς πώληση σε αυτή τη δημοπρασία που θυμίζει τη χρεοκοπία των dotcoms στις αρχές της δεκαετίας του 2000, όταν αποτυχημένες τεχνολογικές startups πωλούσαν εξοπλισμό των γραφείων τους. ⇒ Ειδήσεις σήμερα Ακολουθήστε το kathimerini.gr στο Google News και μάθετε πρώτοι όλες τις ειδήσεις Δείτε όλες τις τελευταίες Ειδήσεις από την Ελλάδα και τον Κόσμο, στο kathimerini.gr",https://www.kathimerini.gr/wp-content/uploads/2023/01/7011c201f18bf32e65d8c57a172b53bf_AP22308611473720-1.jpg?v=1672866034,"Μεταξύ των αντικειμένων που δημοπρατεί το Twitter είναι ένας φούρνος πίτσας, ένα μίξερ, ένα άγαλμα πουλιού Twitter και μια φωτεινή οθόνη με το logo της πλατφόρμας κοινωνικής δικτύωσης. Φωτ. A.P."
https://www.kathimerini.gr/society/562208251/tha-pesoyn-ta-enoikia/,Θα πέσουν τα ενοίκια;,2023-01-04,07:36:33,Κρίσιμα ερωτήματα για το 2023,Νίκος Ρουσάνογλου,"Σταθεροποιητική αναμένεται ότι θα είναι η πορεία των τιμών των ενοικίων κατά τη διάρκεια του 2023, χωρίς να αποκλείονται όμως και κάποιες αποκλίσεις, δηλαδή περιοχές όπου το κόστος ενοικίασης θα συνεχίσει να αυξάνεται και αντίστοιχα, σημεία, όπως π.χ. το κέντρο της Αθήνας, όπου φαίνεται πως έχει βρεθεί το «ταβάνι» των τιμών","Σταθεροποιητική αναμένεται ότι θα είναι η πορεία των τιμών των ενοικίων κατά τη διάρκεια του 2023, χωρίς να αποκλείονται όμως και κάποιες αποκλίσεις, δηλαδή περιοχές όπου το κόστος ενοικίασης θα συνεχίσει να αυξάνεται και αντίστοιχα, σημεία, όπως π.χ. το κέντρο της Αθήνας, όπου φαίνεται πως έχει βρεθεί το «ταβάνι» των τιμών. Ηδη, σε κάποιες κεντρικές συνοικίες είναι δύσκολο να βρεθεί ενοικιαστής με ζητούμενες τιμές άνω των 650-700 ευρώ για ένα τυπικό διαμέρισμα 70-80 τ.μ. Σύμφωνα με φορείς της αγοράς ακινήτων, η λύση για τον εξορθολογισμό των τιμών προκειμένου αυτές να ανταποκρίνονται στις οικονομικές δυνατότητες των περισσότερων νοικοκυριών θα προέλθει από δύο βασικές πηγές, την αύξηση της προσφοράς κατοικιών προς μακροχρόνια εκμίσθωση και την αύξηση των εισοδημάτων των νοικοκυριών, τα οποία έχουν πληγεί σημαντικά από την ενεργειακή κρίση, τον υψηλό πληθωρισμό και τη γενικότερη αύξηση του κόστους διαβίωσης που έχει καταγραφεί τον τελευταίο χρόνο. Ωστόσο, αμφότερες οι λύσεις αυτές θα απαιτήσουν σημαντικό χρόνο. Πάντως, αυτό που έχει αρχίσει να γίνεται συνείδηση και μεταξύ των ιδιοκτητών είναι ότι μετά το «ράλι» των ενοικίων κατά 40%-50% την τελευταία τετραετία, φαίνεται πως είναι δύσκολο να σημειωθούν περαιτέρω αυξήσεις χωρίς να πληγεί η ζήτηση. Σύμφωνα με τα στοιχεία του δείκτη τιμών Spitogatos Property Index (SPI) του ομώνυμου δικτύου ηλεκτρονικών αγγελιών, η μέση τιμή ενοικίασης στην Αττική κατά τη διάρκεια του φετινού τρίτου τριμήνου διαμορφώθηκε σε 8,54 ευρώ/τ.μ., πρακτικά αμετάβλητη σε σχέση με το αμέσως προηγούμενο τρίμηνο. Μάλιστα, εξετάζοντας τις επιμέρους περιοχές, παρατηρούνται και παραδείγματα ήπιας διόρθωσης των τιμών. Για παράδειγμα, στα δυτικά και στα ανατολικά προάστια, η μέση ζητούμενη τιμή ενοικίασης διαμορφώθηκε σε 7,26 και 7,5 ευρώ/τ.μ. αντίστοιχα, ελαφρώς χαμηλότερα από το δεύτερο τρίμηνο, όταν οι τιμές ήταν 7,31 και 7,65 ευρώ/τ.μ. Επίσης, στο κέντρο της Αθήνας, αλλά και στα βόρεια προάστια, οι ζητούμενες τιμές είναι αμετάβλητες σε επίπεδο τριμήνου, σε 9 και 10 ευρώ/τ.μ. αντίστοιχα. Ωστόσο, σε ετήσια βάση, η μέση αύξηση κατά το τρίτο τρίμηνο διαμορφώνεται σε 6,8%. Τη μεγαλύτερη αύξηση με το εντυπωσιακό 17,2% καταγράφει το υπόλοιπο Αττικής, που περιλαμβάνει περιοχές όπως η Σαρωνίδα, το Σούνιο και η Ανάβυσσος, οι οποίες εξελίσσονται πλέον σε «hot-spot» για τους ψηφιακούς «νομάδες». Σημαντική αύξηση με 12% σε ετήσια βάση κατέγραψε και η αγορά του Πειραιά, ενώ άνοδο κατά 6,2% ετησίως παρατηρείται στα νότια προάστια, που αποτελούν και τον «πρωταθλητή» σε ό,τι αφορά το ύψος των τιμών. Ειδικότερα, η μέση ζητούμενη τιμή διαμορφώνεται σε 10,83 ευρώ/τ.μ. Αυτό που δεν πρόκειται να αλλάξει ούτε το 2023 θα είναι φυσικά η διατήρηση της ζήτησης για ενοικιάσεις κατοικιών σε υψηλό επίπεδο, εξέλιξη που ασφαλώς θα κρατήσει τις τιμές στο σημερινό τους υψηλό σημείο. Σε πρόσφατη ανάλυση του δικτύου μεσιτικών γραφείων RE/MAX Ελλάς, επισημαίνεται ότι οι αυξήσεις των τιμών ενοικίασης σε πανελλαδικό επίπεδο οφείλεται σε μια σειρά από λόγους, όπως π.χ. η μειωμένη προσφορά ποιοτικών ακινήτων για μακροχρόνια ενοικίαση και η επιστροφή στην ανάπτυξη και την κανονικότητα, ύστερα από δύο χρόνια περιορισμού στις μετακινήσεις και την εξ αποστάσεως εργασία και εκπαίδευση, λόγω της πανδημίας, μέχρι τη μεγάλη ανάπτυξη των βραχυχρόνιων μισθώσεων. Επίσης, «το ράλι ανόδου των τιμών ενοικίασης, αλλά και οι θετικές επιπτώσεις στη ζήτηση, οφείλονται στις νέες ανάγκες που αναδείχθηκαν με αφορμή την υγειονομική κρίση, μία τάση που συνεχίζεται έως σήμερα και οδηγεί στην επιλογή ακινήτων με διαφορετικά χαρακτηριστικά, σε σύγκριση με το παρελθόν». Στην πρόσφατη ετήσια έρευνα της RE/MAX, η μέση τιμή των τιμών ενοικίων κατοικιών έχει σημειώσει αύξηση κατά 12%. Στην Αττική, η αύξηση αγγίζει το 8,6% σε 7,6 ευρώ/τ.μ., ενώ στη Θεσσαλονίκη διαμορφώνεται σε 6,5 ευρώ/τ.μ., αυξημένη κατά 15,1%. Μία ήπια επιβράδυνση του ρυθμού ανόδου των τιμών πώλησης κατοικιών στην ελληνική αγορά φαίνεται πως είναι το επικρατέστερο σενάριο για το 2023. Ουσιαστικά, η πορεία των τιμών των κατοικιών εκτιμάται ότι θα αντανακλά την αντίστοιχη μεγέθυνση του ΑΕΠ της ελληνικής οικονομίας, το οποίο, σύμφωνα με τις προβλέψεις του υπουργείου Οικονομικών, θα αυξηθεί κατά 1,8% το 2023, από 5,6% το 2022. Στην περίπτωση της αγοράς κατοικίας, η πορεία της επιβράδυνσης είναι πιθανό να είναι πιο μετριασμένη. Η ζήτηση εξακολουθεί να είναι υψηλή, τόσο από Ελληνες, αλλά κυρίως από ξένους επενδυτές. Σύμφωνα με τα στοιχεία της ΤτΕ, το πρώτο εξάμηνο του 2022, οι εισροές ξένων κεφαλαίων για απόκτηση ακινήτων στην Ελλάδα, αυξήθηκαν κατά 71% σε σχέση με το αντίστοιχο διάστημα του 2021 και ανήλθαν σε 788,4 εκατ. ευρώ. Η συγκεκριμένη επίδοση αποτέλεσε και την καλύτερη που σημειώνεται για πρώτο εξάμηνο από το 2002, σύμφωνα με σχετική ανάλυση της Alpha Bank.",https://www.kathimerini.gr/wp-content/uploads/2023/01/shutterstock_497401348.jpg?v=1672810584,Φωτ. Shutterstock
https://www.kathimerini.gr/economy/562184773/zitoyn-meiosi-foroy-sta-enoikia-kyrias-katoikias/,Ζητούν μείωση φόρου στα ενοίκια κύριας κατοικίας,2022-12-14,09:39:07,Οικονομία,Newsroom,Τρεις προτάσεις από την ΠΟΜΙΔΑ στο στεγαστικό νομοσχέδιο,"Στην υποβολή τριών προτάσεων για την αύξηση της προσφοράς κατοικιών προχώρησε ο πρόεδρος της ΠΟΜΙΔΑ (Πανελλήνια Ομοσπονδία Ιδιοκτητών Ακινήτων) Στράτος Παραδιάς, στο πλαίσιο σχετικής παρέμβασης χθες στην αρμόδια Επιτροπή Κοινωνικών Υποθέσεων της Βουλής όπου συζητείται το ν/σ του υπουργείου Εργασίας και Κοινωνικών Υποθέσεων «Σπίτι μου – στεγαστική πολιτική για τους νέους». Ο κ. Παραδιάς ζήτησε τη μείωση του φόρου εισοδήματος στα μισθώματα κύριας κατοικίας κατά 10 μονάδες και στα τρία ισχύοντα φορολογικά κλιμάκια, προκειμένου η φορολογία να είναι δικαιότερη και να παρέχεται ένα ουσιαστικό κίνητρο στους ιδιοκτήτες για τη διάθεσή τους στη μόνιμη, αντί για τη βραχυχρόνια μίσθωση. Με βάση την πρόταση αυτή, το χαμηλότερο κλιμάκιο του 15% (για ετήσιο εισόδημα έως 12.000 ευρώ) θα διαμορφωνόταν στο 5%, το κλιμάκιο του 35% σε 25% και το ανώτατο κλιμάκιο του 45% σε 35%. Παράλληλα, η ΠΟΜΙΔΑ πρότεινε την επιδότηση της ενεργειακής αναβάθμισης των ενοικιαζόμενων κατοικιών με τους ίδιους όρους, όπως και των ιδιοκατοικούμενων (στο πλαίσιο του προγράμματος «Εξοικονομώ»). Ο επικεφαλής της ΠΟΜΙΔΑ κατέθεσε και μια πρόταση για την επέκταση του μέτρου που προβλέπει επιστροφή έως του 40% του κόστους των εργασιών που γίνονται για ενεργειακή και λειτουργική αναβάθμιση των υφιστάμενων κατοικιών. Συγκεκριμένα, πρότεινε να επιστρέφεται και το 40% του κόστους των υλικών, εφόσον διατεθούν αποκλειστικά για χρήση τους ως κύρια κατοικία ιδιοκτητών ή ενοικιαστών και όχι για βραχυχρόνια μίσθωση ή άλλες χρήσεις.",https://www.kathimerini.gr/wp-content/uploads/2022/12/1556a9f53c348ebfafd40cca1547c67e_ENOIKIAZETAI-1.jpg?v=1670971759,Προτείνει μείωση του φόρου εισοδήματος στα μισθώματα κύριας κατοικίας κατά 10 μονάδες και στα τρία ισχύοντα φορολογικά κλιμάκια.
https://www.kathimerini.gr/economy/562175782/se-logariasmoys-enoikia-kai-foroys-to-70-toy-miniaioy-eisodimatos/,"Σε λογαριασμούς, ενοίκια και φόρους το 70% του μηνιαίου εισοδήματος",2022-12-09,10:34:48,Οικονομία,Δέσποινα Κόντη,"Λογαριασμοί, ενοίκια και φόροι. Εκεί κατευθύνεται σχεδόν το 70% του εισοδήματος των καταναλωτών, με τις δαπάνες για πληρωμές λογαριασμών να αποτελούν με διαφορά τη μεγαλύτερη δαπάνη ως ποσοστό του εισοδήματός τους","Λογαριασμοί, ενοίκια και φόροι. Εκεί κατευθύνεται σχεδόν το 70% του εισοδήματος των καταναλωτών, με τις δαπάνες για πληρωμές λογαριασμών να αποτελούν με διαφορά τη μεγαλύτερη δαπάνη ως ποσοστό του εισοδήματός τους. Παράλληλα, χαμηλές παραμένουν οι προσδοκίες τους για το επόμενο διάστημα, με σχεδόν έναν στους δύο να αναμένει το πρώτο 6μηνο του 2023 αύξηση των δαπανών για πληρωμές λογαριασμών, αλλά και για αγορές προϊόντων. Σύμφωνα με την εξαμηνιαία έρευνα καταναλωτικού κλίματος λιανεμπορίου του ΣΕΛΠΕ, που υλοποιήθηκε με την υποστήριξη του εργαστηρίου Eltrun του Οικονομικού Πανεπιστημίου Αθηνών με δείγμα 1.500 καταναλωτών, οι δαπάνες για λογαριασμούς (ΔΕΚΟ) αντιπροσώπευαν τον Νοέμβριο του 2022 το 33% του εισοδήματος, έναντι 30% τον περυσινό Δεκέμβριο και 25% τον Δεκέμβριο του 2020. Οι δαπάνες για αγορές προϊόντων αντιπροσωπεύουν το 29% του εισοδήματος, ενώ οι δαπάνες για τα ενοίκια το 17% από 15% τον περυσινό Δεκέμβριο. Μειωμένες ωστόσο είναι οι δαπάνες για την πληρωμή φόρων (18% από 20% τον περυσινό Δεκέμβριο). Tο 55% των καταναλωτών θεωρεί ότι το πρώτο εξάμηνο του 2023 οι δαπάνες για λογαριασμούς κοινής ωφελείας θα είναι αυξημένες. Χαμηλά επίσης παγιώνεται ο δείκτης καταναλωτικού κλίματος τον τελευταίο χρόνο, καθώς τον Νοέμβριο του 2022 αυτός διαμορφώθηκε στο -61, χαμηλότερα δηλαδή σε σχέση με τον Οκτώβριο του 2019, που είναι μήνας βάσης. Ωστόσο, παρουσιάζει βελτίωση σε σχέση με τον Ιούνιο του 2022 (-64), αν και παραμένει σε σημαντικά χαμηλά επίπεδα. Σε γενικές γραμμές οι καταναλωτές δεν θεωρούν ότι είναι μια καλή περίοδος για να κάνουν αγορές, εκτιμώντας μάλιστα πως είναι ίσως η χειρότερη τα τελευταία τρία χρόνια για να πραγματοποιήσουν μεγάλες αγορές για το σπίτι (όπως έπιπλα, μεγάλες ηλεκτρικές συσκευές κ.λπ.). Αντίθετα, αναμένουν αύξηση δαπανών για την κάλυψη βασικών αναγκών το επόμενο εξάμηνο, ενώ εκτιμούν πως θα περικόψουν δαπάνες για υπηρεσίες και διασκέδαση. Οι πληθωριστικές πιέσεις και το κύμα ακρίβειας έχει μειώσει τον τελευταίο χρόνο τις προσδοκίες των καταναλωτών, οι οποίοι από τη μια βλέπουν να ξοδεύουν περισσότερα για την κάλυψη των αναγκών τους και από την άλλη να συρρικνώνουν τα έξοδά τους για διασκέδαση. Οπως αποτυπώνουν ευρήματα της έρευνας, το 55% θεωρεί ότι το πρώτο εξάμηνο του 2023 οι δαπάνες για λογαριασμούς κοινής ωφελείας θα είναι αυξημένες, ενώ μόλις το 17% έχει αντίθετη άποψη. Σχεδόν ένας στους δύο καταναλωτές, ήτοι το 48%, αναμένει αύξηση των δαπανών για αγορές προϊόντων κατά το ίδιο διάστημα, με ένα μικρό ποσοστό της τάξης του 18% να εκτιμά πως αυτές θα μειωθούν. Μειωμένες αναμένει το 40% να είναι οι δαπάνες για υπηρεσίες (εστίαση, εισιτήρια), με σχεδόν δύο στους δέκα να θεωρούν πως αυτές θα αυξηθούν. Σχετικά ουδέτερη είναι η μέτρηση σε σχέση με τη φορολογία, για την οποία το 72% εκτιμά ότι θα μείνει αμετάβλητη, το 11% ότι θα παρουσιάσει μείωση και το 17% αύξηση.",https://www.kathimerini.gr/wp-content/uploads/2022/12/97d4649383aeaad82f1976a265cc9818_Metretes-2.jpg?v=1670453119,"Οι δαπάνες για λογαριασμούς (ΔΕΚΟ) αντιπροσώπευαν τον Νοέμβριο του 2022 το 33% του εισοδήματος, έναντι 30% τον περυσινό Δεκέμβριο και 25% τον Δεκέμβριο του 2020. [Shutterstock]"
https://www.kathimerini.gr/economy/562111123/enoikia-anodos-kata-12-mesa-se-diastima-12-minon/,Ενοίκια: Άνοδος κατά 12% μέσα σε διάστημα 12 μηνών,2022-10-28,07:27:29,Οικονομία,Νίκος Ρουσάνογλου,Τι δείχνουν τα στοιχεία των μισθώσεων που έγιναν μέσω του δικτύου της RE/MAX,"Με υπερδιπλάσιο ρυθμό αύξησης κινήθηκαν κατά τη διάρκεια του τελευταίου χρόνου τα ενοίκια, καθώς σε πανελλαδικό επίπεδο η αύξηση αγγίζει το 12% έναντι 5% του προηγούμενου 12μήνου (Οκτώβριος 2021 – Οκτώβριος 2020). Στο συμπέρασμα αυτό καταλήγει κανείς αν συγκρίνει τα αποτελέσματα της τελευταίας ετήσιας έρευνας του δικτύου 79 μεσιτικών γραφείων της αλυσίδας RE/MAX Ελλάς βάσει μισθώσεων που έγιναν μέσω του δικτύου της. Στην Αττική διαμορφώνονται σε 7,6 ευρώ/τ.μ./μήνα κατά μέσον όρο, καταγράφοντας ετήσια αύξηση της τάξεως του 8,6%. Στη Θεσσαλονίκη η μέση τιμή αγγίζει πλέον τα 6,5 ευρώ/τ.μ. σε μηνιαία βάση, αυξημένη κατά 15,1%, ενώ στην περιφέρεια η αύξηση διαμορφώνεται σε 12,3%. H μέση τιμή στις συνοικίες του κέντρου της Αθήνας διαμορφώνεται σε 7,8 ευρώ/τ.μ., αυξημένη κατά 11,4% έναντι του Οκτωβρίου 2021. Το υψηλότερο ενοίκιο στην Αττική εντοπίζεται στο Κολωνάκι με 12 ευρώ/τ.μ., ενώ ακολουθούν κατά σειρά η Φιλοθέη με 11,3 ευρώ/τ.μ., ο Αλιμος και η Γλυφάδα με 11 ευρώ/τ.μ. και το Π. Ψυχικό με 10 ευρώ/τ.μ. Από τις συνοικίες του κέντρου, ιδιαίτερη εντύπωση προκαλεί η «αναρρίχηση» του Ζωγράφου σε επίπεδο υψηλότερο από το Κουκάκι, στα 9 ευρώ/τ.μ. έναντι 8,2 ευρώ/τ.μ., δείγμα της φετινής «έκρηξης» της ζήτησης από φοιτητές. Οπως αναφέρουν στελέχη της αγοράς ακινήτων, η μεσολάβηση της πανδημίας είχε ως αποτέλεσμα κατά τη φετινή ακαδημαϊκή χρονιά να συσσωρευτούν ουσιαστικά τρία έτη φοιτητών προς αναζήτηση κατοικίας. Σύμφωνα με τη RE/MAX, στο κέντρο της Αθήνας σε πρώτη ζήτηση βρίσκονται διαμερίσματα ηλικίας 20-25 ετών, εμβαδού 51-80 τ.μ., με το μέσο μίσθωμα να ανέρχεται σε 510 ευρώ. Σε αυτή την κατηγορία εντάσσονται και οι κατοικίες που προορίζονται για φοιτητές. Στη Δυτική Αττική η ζήτηση στρέφεται σε διαμερίσματα ηλικίας 15-20 ετών, εμβαδού 51-80 τ.μ., με το ύψος του μέσου ενοικίου να κυμαίνεται αρκετά χαμηλότερα, στα 400 ευρώ. Στον Πειραιά και στις όμορες περιοχές του το μέσο ενοίκιο ανέρχεται σε 440 ευρώ, με τη ζήτηση να επικεντρώνεται σε ακίνητα ηλικίας 15-20 ετών και εμβαδού από 51 έως 80 τετραγωνικά μέτρα. Στα βόρεια και στα νότια προάστια οι μέσες τιμές των ενοικίων είναι σχεδόν διπλάσιες από τις υπόλοιπες περιοχές της Αττικής καθώς διαμορφώνονται στα 870 ευρώ, ενώ ζητούνται ακίνητα μεγαλύτερης επιφάνειας, από 81 έως 120 τ.μ., με τις μεζονέτες να παραμένουν στην κορυφή των προτιμήσεων. Στην πρώτη θέση των χαρακτηριστικών που καθορίζουν τις επιλογές των ενδιαφερόμενων ενοικιαστών στο σύνολο των περιοχών της Αττικής βρίσκεται η καλή κατάσταση ενός ακινήτου, εάν δηλαδή είναι ανακαινισμένο και διαθέτει καινούργια κουφώματα (86% και 79%, αντιστοίχως), ενώ καθοριστικό ρόλο στην απόφαση για ενοικίαση παίζουν επίσης αν το ακίνητο διαθέτει θέση πάρκινγκ (64%) και αν βρίσκεται κοντά σε στάσεις μέσων μαζικής μεταφοράς (50%).",https://www.kathimerini.gr/wp-content/uploads/2022/10/DOC-20220411-25525402-960x600-1.jpg?v=1666849887,Φωτ. INTIME.
https://www.kathimerini.gr/opinion/562078447/enoikia-misthoi-kai-to-stok-akiniton/,"Ενοίκια, μισθοί και το στοκ ακινήτων",2022-10-06,20:48:00,Απόψεις,Βασίλης Κωστούλας,,"Την τελευταία 20ετία ο κατώτατος μισθός αυξήθηκε λιγότερο από 10% και η αξία των ακινήτων ανέβηκε περισσότερο από 50%. Δηλαδή, η τιμή κατοικίας αυξάνεται με αισθητά υψηλότερο ρυθμό απ’ ό,τι το εισόδημα. Οσο πιο εύκολη είναι η διατύπωση, τόσο πιο δύσκολη είναι η λύση ενός προβλήματος. Ιδίως όταν δεν είναι πρόβλημα για όλους. Οι υψηλές αξίες των ακινήτων προσφέρουν έσοδα σε επιχειρήσεις και επαγγελματίες του real estate που απασχολούν εργαζομένους και πληρώνουν φόρους στο κράτος για δημόσιες παροχές και υπηρεσίες. Αλλά προσφέρουν και διόλου ευκαταφρόνητες οικονομικές εναλλακτικές σε μικρομεσαίους ιδιοκτήτες ακινήτων, οι οποίοι αποκτούν πρόσβαση σε πολύτιμα εισοδήματα· δεν είναι αμελητέο και θα πρέπει να καταγραφεί. Το ζήτημα βεβαίως προκύπτει για όσους βρίσκονται στην άλλη πλευρά, της αναζήτησης στέγης. Ιδίως για εκείνους οι οποίοι έχουν αυξημένες απαιτήσεις σε όρους κατασκευής και τοποθεσίας. Η αγορά διαβλέπει πλέον μια τάση σταθεροποίησης στα ενοίκια. Είναι όμως σταθεροποίηση που προκύπτει από τις έκτακτες πιέσεις οι οποίες ασκούνται στα εισοδήματα –και άρα στη ζήτηση– λόγω των ανατιμήσεων στην ενέργεια. Είναι άλλωστε σταθεροποίηση στα υψηλά επίπεδα των τελευταίων ετών, η οποία έχει και χαρακτηριστικά αντίδρασης στις ακραίες αξιώσεις ιδιοκτητών που έχουν χάσει το μέτρο. Εξάλλου, η ζήτηση στις πωλήσεις συνεχίζεται απτόητη, καθώς τα ακίνητα θεωρούνται καλή επένδυση σε καθεστώς υψηλού πληθωρισμού. Με άλλα λόγια, δεν αλλάζει η μεγάλη εικόνα. Με όχημα τον τουρισμό, το airbnb και την τηλεργασία, το real estate στην Ελλάδα είναι ελκυστικό για επενδυτές εντός και εκτός συνόρων. Είναι ακόμη εκεί οι προϋποθέσεις για διατήρηση των υψηλών τιμών. Σημειωτέον, η αδυναμία των νέων γενεών στην Ελλάδα να αποκτήσουν το δικό τους σπίτι αυξάνει δομικά τη ζήτηση –και άρα τα κόστη– στην ενοικίαση διαμερισμάτων. Τα χαμηλότοκα δάνεια σε συγκεκριμένες κοινωνικές ομάδες λειτουργούν περισσότερο ως παυσίπονο παρά ως θεραπεία. Για να εξορθολογίσεις τη ζήτηση που εκτοξεύει τις τιμές θα πρέπει να ενισχύσεις την προσφορά. Οφείλεις να εντοπίσεις έξυπνους τρόπους για να αυξήσεις το στοκ των διαθέσιμων ακινήτων, σε μια χώρα όπου η οικοδομική δραστηριότητα είχε σχεδόν καταρρεύσει για περισσότερο από μια δεκαετία. Φυσικά, θα πρέπει επίσης να αυξήσεις τα εισοδήματα με παραγωγικές επενδύσεις και βιώσιμη ανάπτυξη. Η Ελλάδα χάνει σταδιακά το πλεονέκτημα της φθηνής κατοικίας, η οποία εξισορροπούσε το μειονέκτημα των χαμηλών μισθών. Η εξέλιξη αποτελεί ανασχετικό παράγοντα και για το brain gain. Κυρίως όμως ασκεί πιέσεις ιδιαίτερα στη μεσαία τάξη, η οποία αναζητεί κατοικία στις περιοχές με την υψηλότερη διεθνή ζήτηση. Ενα στοιχείο ικανό να δημιουργήσει ακόμη και πολιτικά δεδομένα, μεσοπρόθεσμα.",https://www.kathimerini.gr/k-default-image.jpg,
https://www.kathimerini.gr/economy/local/561979738/ayximena-enoikia-kai-mikri-diathesimotita-gia-foititiki-stegi/,"Φοιτητική στέγη: Ακριβότερα ενοίκια, λιγότερα διαμερίσματα",2022-07-31,07:12:43,Ελληνική Οικονομία,Νίκος Ρουσάνογλου,"Εως και 22,4% υψηλότερα από πέρυσι τα μισθώματα, μείωση 25% της διαθεσιμότητας","Με αυξήσεις των ζητουμένων ενοικίων έως και 22,4% σε σύγκριση με πέρυσι και μέσες ζητούμενες τιμές που εκκινούν από 300 ευρώ/μήνα για ένα στούντιο στον άξονα της Πατησίων και της Αχαρνών και φτάνουν μέχρι και τα 800 ευρώ για ένα διαμέρισμα της τάξεως των 60-65 τ.μ. στο Κολωνάκι και τον Λυκαβηττό, υποδέχεται τους φοιτητές η νέα ακαδημαϊκή χρονιά που βρίσκεται επί θύραις. Σύμφωνα με τα στοιχεία του δικτύου ηλεκτρονικών αγγελιών Spitogatos, σε πανελλαδικό επίπεδο, για το 2022, η μέση ζητούμενη τιμή ενοικίασης φοιτητικών κατοικιών καταγράφει αύξηση κατά 7,7% σε σχέση με πέρυσι, ενώ το μέσο ζητούμενο ενοίκιο ανέρχεται σε 8,3 ευρώ/τ.μ. Την ίδια στιγμή, το διαθέσιμο απόθεμα φοιτητικών κατοικιών καταγράφει σημαντική πτώση κατά 25% σε σχέση με το ίδιο διάστημα του 2021. Το φαινόμενο αυτό είναι ιδιαίτερα αισθητό σε πόλεις της περιφέρειας, που ταυτόχρονα είναι και δημοφιλείς τουριστικά –όπως π.χ. τα Χανιά ή η Κέρκυρα– και λιγότερο στην Αθήνα. Το βέβαιο είναι ότι η φετινή χρονιά έχει σημαντικές ιδιαιτερότητες σε σχέση με το 2021, αλλά και το 2020, όταν λόγω της πανδημίας η ζήτηση για φοιτητικές κατοικίες ήταν μικρότερη. Φέτος, όχι μόνο έχει αυξηθεί σημαντικά, αλλά ταυτόχρονα οι ενδιαφερόμενοι καλούνται να αντιμετωπίσουν και τις σημαντικά υψηλότερες τιμές σε σχέση με το 2019. Για παράδειγμα, στου Ζωγράφου η μέση τιμή διαμορφώνεται σήμερα σε 10 ευρώ/τ.μ., αυξημένη κατά 12% από πέρσι, με αποτέλεσμα ένα δυάρι διαμέρισμα να «ζητάει» 450 ευρώ κατά μέσο όρο κι ένα στούντιο 360 ευρώ. Αντίστοιχα, στην Κυψέλη (πλησίον ΑΣΟΕΕ), η μέση ζητούμενη τιμή διαμορφώνεται σε 8,5 ευρώ/τ.μ. και παρότι ελαφρώς χαμηλότερη από πέρυσι (-1,4%), εξακολουθεί να μεταφράζεται σε μέσο μηνιαίο κόστος ενοικίασης της τάξεως των 420 ευρώ για ένα δυάρι ή 310 ευρώ για ένα στούντιο. Σύμφωνα με την ανάλυση του Spitogatos.gr, «παραδοσιακά υψηλότερες σε σχέση με την υπόλοιπη Ελλάδα παραμένουν οι τιμές ενοικίασης φοιτητικών σπιτιών στην Αθήνα, με την υψηλότερη ζητούμενη τιμή να εντοπίζεται σε Κολωνάκι – Λυκαβηττός, Μετς, Κουκάκι, Δάφνη, Γουδί και Ιλίσια. Στο Γουδί και τα Ιλίσια σημειώθηκε σημαντική αύξηση ζητούμενης τιμής κατά 16,1% και 7,1% αντίστοιχα, σε 10,8 και 10,7 ευρώ/τ.μ. Στου Ζωγράφου, η μέση τιμή διαμορφώνεται σήμερα στα 10 ευρώ/τ.μ., αυξημένη κατά 12% από πέρυσι. Οπως αναφέρει ο Δημήτρης Μελαχροινός, διευθύνων σύμβουλος του Spitogatos.gr, «μία ακόμη ιδιαιτερότητα της φετινής χρονιάς είναι ότι οι βάσεις εισαγωγής στα πανεπιστήμια ανακοινώθηκαν στα τέλη Ιουλίου, δηλαδή έναν μήνα νωρίτερα από προηγούμενες χρονιές, επομένως και η περίοδος της φοιτητικής αναζήτησης ξεκινάει νωρίτερα. «Αυτό αποτελεί μια νέα συνθήκη για την αγορά και ενδεχομένως να σχετίζεται με την πολύ μεγάλη μείωση της διαθεσιμότητας που παρατηρούμε φέτος, με βάση τα πρώτα δεδομένα. Πιστεύουμε ότι η μείωση αυτή της διαθεσιμότητας θα παραμείνει, αλλά ενδεχομένως να περιοριστεί σταδιακά όσο περισσότερα ακίνητα αρχίσουν να διατίθενται προς φοιτητική ενοικίαση με το πέρας της τουριστικής περιόδου», πρόσθεσε ο κ. Μελαχροινός. Σύμφωνα με τον ίδιο, «φέτος μάλιστα που οι τιμές δείχνουν να φτάνουν σε ιστορικά υψηλό επίπεδο, παρατηρούμε από τα πρώτα δεδομένα αναζητήσεων στις σελίδες του δικτύου μας περισσότερες μεταβολές στις περιοχές αναζήτησης –πιο μακριά από τις σχολές σε περιοχές με καλή συγκοινωνία– αλλά και αύξηση των αναζητήσεων για μεγαλύτερα διαμερίσματα, στα οποία θα μπορούν να συγκατοικήσουν οι φοιτητές». Οπως κάθε χρόνο έτσι και φέτος οι φορείς της αγοράς ακινήτων σπεύδουν να δημοσιεύσουν μερικές πρακτικές συμβουλές τόσο για ιδιοκτήτες όσο και για ενοικιαστές, ώστε να αποφευχθούν δυσάρεστες καταστάσεις. Στο πλαίσιο αυτό, ο Σύλλογος Μεσιτών Αθηνών – Αττικής αναφέρει ότι θα πρέπει η αναζήτηση φοιτητικής στέγης να γίνει το συντομότερο δυνατό, καθώς τα ποιοτικά διαμερίσματα εξαφανίζονται εν ριπή οφθαλμού μόλις βγουν οι βάσεις. «Αν το αφήσετε για την τελευταία στιγμή, τα διαθέσιμα ακίνητα θα είναι ελάχιστα και κατά τις ημέρες των εγγραφών δεν αποκλείεται να ανέβουν τα ενοίκια ακόμη περισσότερο». Επίσης, δεν χρειάζεται το ακίνητο να βρίσκεται πολύ κοντά στο πανεπιστήμιο. «Προτιμήστε να βρείτε ακίνητο από το οποίο ο φοιτητής με λίγη ώρα περπάτημα θα φτάνει στο πανεπιστήμιό του ή, εναλλακτικά, σε περιοχή με συχνή συγκοινωνία προς το πανεπιστήμιο. Η τιμή του θα είναι σαφώς καλύτερη από αυτή του ακινήτου που θα είναι δίπλα στο οποιοδήποτε εκπαιδευτικό ίδρυμα», σημειώνεται. Αν πάλι ο χρόνος είναι λιγοστός ή ο τόπος διαμονής βρίσκεται σε άλλη πόλη και η μετάβαση είναι δύσκολη, συνιστάται η ανάθεση σε νόμιμο μεσίτη, ώστε να αναζητήσει εκείνος το κατάλληλο ακίνητο. Σε κάθε περίπτωση, δεν πρέπει να δίνονται προκαταβολές σε αμφίβολες «εταιρείες» συμβούλων ακινήτων ή παροχής υπηρεσιών. Ο νόμιμος μεσίτης δεν παίρνει προκαταβολή για τον εαυτό του, καθώς αμείβεται μόνο όταν υπογραφεί το ενοικιαστήριο συμβόλαιο. «Αν δεν σας βρει σπίτι, δεν του χρωστάτε τίποτα», τονίζει ο Σύλλογος Μεσιτών Αθηνών – Αττικής. Πρακτικές συμβουλές τόσο για ιδιοκτήτες όσο και για ενοικιαστές. Χρήσιμες συμβουλές και προς τους ιδιοκτήτες, ιδίως εκείνους που εκμισθώνουν το ακίνητό τους για πρώτη φορά, παρέχει και η ΠΟΜΙΔΑ (Πανελλήνια Ομοσπονδία Ιδιοκτητών Ακινήτων), μέσω άρθρου της Βασιλικής Παραδιά, δικηγόρου. «Οι ιδιοκτήτες πρέπει πάντοτε να προτιμούν τον καλό ενοικιαστή από το καλό μίσθωμα, δηλαδή να μην επιμένουν σε υψηλό ποσό ενοικίου, γιατί κάτι τέτοιο εγκυμονεί τον ιδιαίτερα υψηλό κίνδυνο πλήρους αφερεγγυότητας του ενοικιαστή και σημαντικής ζημίας εις βάρος τους, ιδιαίτερα από κάποιους που θέλουν να εγκατασταθούν στο ακίνητό τους με το εξαρχής σχέδιο να μην πληρώσουν απολύτως τίποτε». Επίσης, οι ιδιοκτήτες δεν πρέπει να παίρνουν ποτέ προκαταβολή ενοικίου ή εγγύησης και δεν δίνουν ποτέ τα κλειδιά του ακινήτου τους, έστω και προσωρινά, πριν βεβαιωθούν για τα πλήρη στοιχεία του ενδιαφερόμενου ενοικιαστή και πριν υπογράψουν έγγραφο μισθωτήριο. «Επίσης, δεν νοικιάζουμε ποτέ ακίνητο με ενεργό σύνδεση ρεύματος, φυσικού αερίου ή τηλεφώνου στο όνομά μας ή δικού μας προσώπου».",https://www.kathimerini.gr/wp-content/uploads/2022/07/shutterstock_2044279187-1.jpg?v=1659240951,"Παραδοσιακά υψηλότερες σε σχέση με την υπόλοιπη Ελλάδα παραμένουν οι τιμές ενοικίασης φοιτητικών σπιτιών στην Αθήνα, με την υψηλότερη ζητούμενη τιμή να εντοπίζεται στις περιοχές Κολωνακίου - Λυκαβηττού, Μετς, Κουκακίου, Δάφνης, Γουδίου και Ιλισίων (Shutterstock)"
https://www.kathimerini.gr/world/561926290/ta-enoikia-fernoyn-pio-konta-ta-zeygaria-epispeydoyn-ti-sygkatoikisi/,Τα ενοίκια φέρνουν πιο… κοντά τα ζευγάρια – Επισπεύδουν τη συγκατοίκηση,2022-06-26,17:33:41,Κόσμος,ΑΝΝΑ ΚΑΜΠΑΜΠΑΤΙ / THE NEW YORK TIMES,"Τα ενοίκια κατοικίας στις ΗΠΑ εμφανίζουν κατακόρυφη αύξηση τους τελευταίους μήνες. Η νέα πραγματικότητα οδήγησε πολλά ζευγάρια να συγκατοικήσουν πολύ νωρίτερα από ό,τι σχεδίαζαν","Τα ενοίκια κατοικίας στις ΗΠΑ εμφανίζουν κατακόρυφη αύξηση τους τελευταίους μήνες. Η νέα πραγματικότητα οδήγησε πολλά νέα ζευγάρια στη συγκατοίκηση πολύ νωρίτερα από ό,τι αρχικά προέβλεπαν. Βασικός λόγος της απόφασής τους η ενίσχυση των διαθέσιμων πόρων τους, ώστε να παραμείνουν στις συνοικίες των ονείρων τους. Τον Μάιο, το μέσο μίσθωμα στο Μανχάταν έφθασε σε 4.000 δολάρια σύμφωνα με τη μεσιτική εταιρεία Douglas Elliman, ενώ σε εθνικό επίπεδο αυξήθηκε κατά 15%. «Εχουμε πελάτες», εξηγεί ο μεσίτης Τόνι Ματάρ, «που αν και συνδέονται συναισθηματικά για λιγότερο από έξι μήνες, αποφασίζουν να συγκατοικήσουν προκειμένου να μοιραστούν το υψηλό κόστος του ενοικίου στις γειτονιές που θέλουν». Αναμφίβολα, πολλά ζευγάρια προσδοκούν με χαρά αυτό το επόμενο βήμα στη σχέση τους, εκφράζοντας, βέβαια, φόβους και ανησυχίες, κυρίως επειδή εξαρτώνται οικονομικά από το έτερον ήμισυ πολύ νωρίτερα από ό,τι είχαν προγραμματίσει. Οπως σημειώνει η Αριέλ Κούπερμπεργκ, καθηγήτρια Κοινωνιολογίας στο Πανεπιστήμιο της Βόρειας Καρολίνας, «οι φόβοι αυτοί είναι βάσιμοι. Η συγκατοίκηση καθιστά δυσκολότερο τον χωρισμό». «Η συγκατοίκηση εξαιτίας οικονομικής ανάγκης, και όχι λόγω συντροφικότητας, συνδέεται με υποδεέστερη ποιότητα σχέσης». Αυτά τα προβλήματα είναι ακόμη εντονότερα για ανθρώπους χαμηλότερου κοινωνικο-οικονομικού επιπέδου. «Νέοι που δεν έχουν πανεπιστημιακή μόρφωση είναι πολύ πιθανότερο να συγκατοικούν με τον σύντροφό τους αντί να τον παντρευτούν, συγκριτικά με εκείνους που έχουν πανεπιστημιακό δίπλωμα», επισημαίνει η Σάρον Σάσλερ, καθηγήτρια Κοινωνιολογίας στο Πανεπιστήμιο Κορνέλ και συγγραφέας του βιβλίου «Εθνος συγκατοίκησης». «Το κόστος του ενοικίου έχει πιο επιζήμιες συνέπειες όσον αφορά την εξέλιξη και τη σταθερότητα της σχέσης τους. Η συγκατοίκηση εξαιτίας οικονομικής ανάγκης, και όχι λόγω συντροφικότητας, συνδέεται με υποδεέστερη ποιότητα σχέσης. Δυο άνθρωποι που αποφασίζουν να συγκατοικήσουν λόγω μικρότερου κόστους διαβίωσης γρήγορα θα κατανοήσουν ότι βιάστηκαν», προσθέτει. Ενα από τα ζευγάρια που συμμετείχαν αρχικά στην έρευνα των New York Times αντιλήφθηκε κατά τη διάρκεια των συνεντεύξεων ότι κάθε μέλος ανέφερε διαφορετική αιτία συγκατοίκησης. Ο ένας πίστευε ότι συνιστούσε το αναμενόμενο επόμενο βήμα στη σχέση και ο άλλος ότι βασικός παράγοντας ήταν ο επιμερισμός του υψηλού ενοικίου. Η σχέση τους διαλύθηκε.",https://www.kathimerini.gr/wp-content/uploads/2022/06/a37e2a830b643432b6b4697cfdfde359_shutterstock_683989777-1.jpg?v=1656099029,"Τον Μάιο, το μέσο μίσθωμα στο Μανχάταν έφθασε σε 4.000 δολάρια, σύμφωνα με τη μεσιτική εταιρεία Douglas Elliman. [SHUTTERSTOCK]"
https://www.kathimerini.gr/economy/561893620/mesi-ayxisi-8-sta-enoikia-grafeion/,Μέση αύξηση 8% στα ενοίκια γραφείων,2022-06-04,10:53:00,Οικονομία,Νίκος Ρουσάνογλου,Οι αναπροσαρμογές λόγω πληθωρισμού και η υψηλή ζήτηση ενίσχυσαν τα μισθώματα το πρώτο τρίμηνο.,"Αυξημένα έως 12% σε ετήσια βάση και 8% κατά μέσον όρο ήταν τα ενοίκια των κτιρίων γραφείων κατά τη διάρκεια του φετινού πρώτου τριμήνου, τόσο λόγω των αναπροσαρμογών των μισθωμάτων, από την άνοδο του πληθωρισμού, όσο και εξαιτίας της ανοδικής πορείας της ζήτησης, τη στιγμή που οι ποιοτικοί χώροι είναι περιορισμένοι. Σύμφωνα με σχετική έρευνα της εταιρείας πιστοποιημένων εκτιμητών Geoaxis, τη μεγαλύτερη αύξηση ενοικίων για αυτοτελή κτίρια γραφείων (με θέσεις στάθμευσης) κατέγραψε ο άξονας της Λ. Μεσογείων με 12% σε 10,3 ευρώ/τ.μ. σε μηνιαία βάση, ενώ ακολουθεί ο άξονας της Λ. Βουλιαγμένης, όπου η αύξηση σε σχέση με το περυσινό πρώτο τρίμηνο διαμορφώθηκε σε 7,22% και 9,2 ευρώ/τ.μ. (από 8,6 ευρώ/τ.μ.). Στη Λ. Κηφισίας, το μέσο μηνιαίο ενοίκιο διαμορφώνεται σήμερα σε 11,53 ευρώ/τ.μ., αυξημένο κατά 6,56% σε ετήσια βάση, ενώ στη Λ. Συγγρού, το μέσο ενοίκιο αγγίζει τα 9,6 ευρώ/τ.μ., αυξημένο κατά 2,78% από πέρυσι. Οπως σημειώνει η Geoaxis στην ανάλυσή της, σήμερα η αγορά γραφείων χαρακτηρίζεται από τρεις διαφορετικές ταχύτητες. Στην πρώτη βρίσκονται τα ποιοτικά, σύγχρονα και «πράσινα» γραφεία, τα οποία σχεδόν ανεξάρτητα από τη θέση τους συγκεντρώνουν πολύ υψηλή ζήτηση και ενοίκια που μπορεί να ξεπεράσουν ακόμα και τα 30 ευρώ/τ.μ./μήνα, ενώ οι αποδόσεις τους κινούνται πέριξ του 6,5%. Στη δεύτερη ταχύτητα βρίσκονται παλαιά γραφεία στο Κολωνάκι και σε κεντρικούς οδικούς άξονες, τα οποία εξακολουθούν να καταγράφουν αξιοσημείωτη ανθεκτικότητα και ενοίκια πέριξ των 15 ευρώ/τ.μ. με τις αποδόσεις πέριξ του 7%-7,5%. Στην τρίτη ταχύτητα βρίσκονται παλαιότερα ή μη ανακαινισμένα γραφεία, τα οποία δυσκολεύονται να μισθωθούν ακόμα και αντί 5 ευρώ/τ.μ./μήνα. Τα ακίνητα βρίσκονται σε δευτερεύουσες θέσεις στο κέντρο της Αθήνας και προσφέρουν αποδόσεις περί του 8% (εφόσον ασφαλώς βρεθεί χρήστης). Οπως αναφέρει ο επικεφαλής της Geoaxis, Γιάννης Ξυλάς, «οι διαφορετικές αυτές ταχύτητες αναμένεται ότι θα συνεχιστούν ως τάση για το υπόλοιπο 2022, εφόσον δεν φαίνεται να ανακάμπτει η πραγματική οικονομία, που θα βοηθούσε τις χιλιάδες των μικρομεσαίων επιχειρήσεων και ελεύθερων επαγγελματιών να αναπτυχθούν και να απορροφήσουν αρχικά το απόθεμα των γραφείων μη υψηλών προδιαγραφών». Ο κ. Ξυλάς προσθέτει ότι η μεγάλη αύξηση ενοικίων που καταγράφηκε το διάστημα 2019-2021 στα υψηλών προδιαγραφών γραφεία αναμένεται να μη συνεχιστεί με τον ίδιο ρυθμό, καθώς εκτός από το σαφώς χειρότερο επιχειρηματικό κλίμα, δεν συνδράμουν προς την κατεύθυνση της ανόδου των ενοικίων ούτε τα μακροοικονομικά δεδομένα που έχουν διαμορφωθεί στην οικονομία. Κατά τον ίδιο, «η πορεία του πολέμου στην Ουκρανία και η συνέχιση της αύξησης στα κόστη κατασκευής και ενέργειας, σε συνδυασμό με τα δυσοίωνα μακροοικονομικά μεγέθη της ελληνικής οικονομίας, παίζουν καθοριστικό ρόλο στην αποτίμηση της μετά COVID εποχής, με μεγάλη δυσκολία πρόβλεψης της επόμενης ημέρας». Ωστόσο, σύμφωνα με την Geoaxis, για το επόμενο διάστημα αναμένεται περαιτέρω υποχώρηση στις αξίες για τα παλαιότερα γραφεία που βρίσκονται σε λιγότερο εμπορικά σημεία, σταθεροποίηση των τιμών ενοικίασης για τα παλαιότερα γραφεία προβολής και ανακοπή του ρυθμού αύξησης των αξιών στα σύγχρονα και «πράσινα» κτίρια γραφείων.",https://www.kathimerini.gr/wp-content/uploads/2022/06/DOC-20201014-8652912-3.jpg?v=1654328515,"Tα ποιοτικά, σύγχρονα και «πράσινα» γραφεία, ανεξάρτητα από τη θέση τους, συγκεντρώνουν πολύ υψηλή ζήτηση και ενοίκια που μπορεί να ξεπεράσουν ακόμα και τα 30 ευρώ/τ.μ./μηνιαίως. [Shutterstock]"
https://www.kathimerini.gr/economy/local/561820630/choris-plafon-sta-epaggelmatika-enoikia-oi-megaloi-paiktes/,Χωρίς πλαφόν στα επαγγελματικά ενοίκια οι μεγάλοι «παίκτες»,2022-04-20,11:27:00,Ελληνική Οικονομία,Νίκος Ρουσάνογλου,Εξαιρούνται τα ακίνητα των ΑΕΕΑΠ και τα εμπορικά κέντρα,"Με την εξαίρεση των ΑΕΕΑΠ (ανώνυμες εταιρείες επενδύσεων σε ακίνητη περιουσία), των εταιρειών διαχείρισης εμπορικών κέντρων και των διαχειριστών οργανισμών εναλλακτικών επενδύσεων (ΔΟΕΕ), κατατέθηκε από το υπ. Ανάπτυξης η ρύθμιση/τροπολογία βάσει της οποίας επιβάλλεται ανώτατο όριο (πλαφόν) έως 3% στις επαγγελματικές μισθώσεις του 2022. Οπως αναφέρει στην «Κ» ο υπ. Ανάπτυξης Αδωνις Γεωργιάδης, «σκοπός της διάταξης είναι να προστατευθεί η μικρομεσαία επιχείρηση. Οι πελάτες των ΑΕΕΑΠ και των εμπορικών κέντρων είναι μεγάλες επιχειρήσεις και μεγάλες λιανεμπορικές αλυσίδες. Εμείς δεν θέλουμε να επηρεάσουμε την αγορά ακινήτων και τις επενδύσεις στον κλάδο του real estate». Η ρύθμιση αφορά όλες τις αναπροσαρμογές στα φετινά μισθώματα, έχοντας αναδρομική ισχύ από την 1η Ιανουαρίου του 2022. Μιλώντας χθες στη Βουλή με αφορμή τη σχετική τροπολογία, ο κ. Γεωργιάδης τόνισε ότι «η απόφασή μας είναι να προστατεύσουμε τη μικρομεσαία επιχείρηση από την υπέρογκη αύξηση του πληθωρισμού». Στα περισσότερα συμβόλαια επαγγελματικών μισθώσεων προβλέπονται ετήσιες αναπροσαρμογές με βάση τον ετήσιο πληθωρισμό, με αποτέλεσμα πολλές επιχειρήσεις να βρίσκονται αντιμέτωπες σήμερα με μια σημαντική αύξηση του κόστους ενοικίασης. Πάντως, στην αγορά ακινήτων επικρατεί έντονος αναβρασμός για την επίμαχη ρύθμιση, με νομικούς κύκλους να σημειώνουν ότι εγείρονται ζητήματα ανταγωνισμού στο σκέλος που αφορά την άνιση μεταχείριση μεταξύ ομοειδών επιχειρήσεων. Αν, για παράδειγμα, μια αλυσίδα σούπερ μάρκετ μισθώνει ακίνητο από ΑΕΕΑΠ, θα έχει μια αύξηση δυνητικά μεγαλύτερη του πλαφόν του 3%, ενώ μια ανταγωνίστριά της που μισθώνει το ακίνητό της στην ίδια περιοχή από κάποιον ιδιώτη θα έχει ευνοϊκότερη μεταχείριση και χαμηλότερη αύξηση του ενοικίου της. Η ρύθμιση του υπουργείου Ανάπτυξης δημιουργεί ζητήματα ανταγωνισμού, λένε παράγοντες του κλάδου. «Ασφαλώς μπορεί κανείς να κάνει λόγο για άνιση μεταχείριση. Δεν είναι απίθανο να γίνουν προσφυγές για τον λόγο αυτό», ανέφερε στην «Κ» ο πρόεδρος της ΠΟΜΙΔΑ Στράτος Παραδιάς. Σύμφωνα με την ΠΟΜΙΔΑ, «η αγορά αυτορυθμίζεται πολύ ταχύτερα και αποτελεσματικότερα μέσα από τη συνεννόηση των ενδιαφερόμενων πλευρών παρά από κάθε είδους κρατικές παρεμβάσεις. Ουδείς ιδιοκτήτης θα διακινδυνεύσει το εισόδημά του εξωθώντας σε αποχώρηση έναν καλό ενοικιαστή με την απαίτηση ενός υπερβολικού μισθώματος και την προσδοκία ενός δήθεν καλύτερου ενοικιαστή». Οπως επισημαίνει ο κ. Παραδιάς, «η θέσπιση πλαφόν, έστω και περιορισμένου, έστω και προσωρινού, είναι ένα λάθος μέτρο που περνά λάθος μήνυμα στην αγορά δεδομένου ότι υπάρχει κίνδυνος να οδηγήσει είτε σε υπόγειες συναλλαγές, είτε σε χαμηλή προσφορά (που πιέζει τα ενοίκια προς τα πάνω), είτε, το απλούστερο, να δώσει “σήμα” στην αγορά για διεκδίκηση αυξήσεων στο επίπεδο που προσδιορίζει το κρατικό όριο, που στις περισσότερες περιπτώσεις δεν θα αξιώνονταν καν». Κύκλοι του υπ. Ανάπτυξης σημείωσαν ότι στην περίπτωση των μεγάλων «παικτών» της αγοράς ακινήτων, που έχουν αντίστοιχα και μεγάλους ομίλους και αλυσίδες ως μισθωτές, δεν χρειάζεται παρέμβαση, διότι αυτοί έχουν προχωρήσει σε επαναδιαπραγμάτευση μισθωμάτων με τους πελάτες τους. Αυτό που μετέφεραν χθες στην «Κ» στελέχη εταιρειών του κλάδου των ΑΕΕΑΠ είναι ότι όντως έχουν αρχίσει να γίνονται αποδέκτες αιτημάτων για τη μη εφαρμογή, τουλάχιστον για το 2022, των όρων των συμβολαίων που προβλέπουν την ετήσια αναπροσαρμογή του μισθώματος με βάση τον πληθωρισμό. Ως προς το αν τα αιτήματα αυτά θα τύχουν θετικής ανταπόκρισης, αυτό «θα κρίνεται κατά περίπτωση και με βάση την οικονομική κατάσταση του εκάστοτε μισθωτή», ανέφεραν χαρακτηριστικά.",https://www.kathimerini.gr/wp-content/uploads/2022/04/7640efd3f91dcd54153f6f5def9a7ad0_EMPORIKOKORONOIOSGRE22685243-1.jpg?v=1650403592,Στην αγορά των επαγγελματικών ακινήτων επικρατεί έντονος αναβρασμός για την επίμαχη ρύθμιση. Φωτ. ΑΠΕ
https://www.kathimerini.gr/economy/561796051/epaggelmatika-enoikia-plafon-3-stis-ayxiseis/,Επαγγελματικά ενοίκια: Πλαφόν 3% στις αυξήσεις,2022-04-06,08:23:00,Οικονομία,Νίκος Ρουσάνογλου,Το μέτρο έχει αναδρομική ισχύ από την 1η Ιανουαρίου του 2022,"Από τις επαγγελματικές μισθώσεις ξεκινούν οι παρεμβάσεις της κυβέρνησης στην αγορά ακινήτων, στο πλαίσιο της απόπειρας «χαλιναγώγησης» των υπερβολικών αυξήσεων, με δεδομένη και την αύξηση του πληθωρισμού. Οπως έγινε γνωστό χθες, ο αρμόδιος υπ. Ανάπτυξης Αδωνις Γεωργιάδης προανήγγειλε τη θέσπιση ειδικής διάταξης, η οποία θα καθορίζει ανώτατο όριο 3% στην επιτρεπόμενη αύξηση των ενοικίων επαγγελματικών μισθώσεων για το σύνολο του 2022, με αναδρομική μάλιστα ισχύ από την 1η Ιανουαρίου του τρέχοντος έτους. Στόχος είναι να περιοριστούν οι μεγάλες αυξήσεις λόγω του πληθωρισμού, ο οποίος σημειωτέον είναι εισαγόμενος. Υπενθυμίζεται ότι σχεδόν το σύνολο των μισθωτηρίων συμβολαίων επαγγελματικής στέγης προβλέπει ετήσιες αναπροσαρμογές με «οδηγό» την πορεία του τιμάριθμου, πλέον κάποιου ποσοστού επιπλέον, που συμφωνείται μεταξύ του ιδιοκτήτη και του μισθωτή. Ως εκ τούτου, η κίνηση να επιβληθεί ανώτατο όριο στις αναπροσαρμογές αυτές αναμένεται να περιορίσει τις αυξήσεις, προσφέροντας μια έστω και μικρή οικονομική «ανάσα», κυρίως στις μικρομεσαίες επιχειρήσεις που μισθώνουν τον χώρο τους. Αξίζει να σημειωθεί ότι κατά τη διετία 2019-2021 παρατηρήθηκε αύξηση των ενοικίων για τη στέγαση επιχειρήσεων κατά 16%. Το στοιχείο αυτό καταγράφηκε σε σχετική πρωτογενή έρευνα της ΕΣΕΕ στις μικρές εμπορικές επιχειρήσεις, που παρουσιάστηκε χθες. Σύμφωνα με αυτήν, το μέσο μηνιαίο μίσθωμα διαμορφώθηκε σε 776 ευρώ κατά το πρώτο εξάμηνο του 2021, έναντι 668 ευρώ την αντίστοιχη περίοδο του 2019. Τη διετία 2019-2021 τα ενοίκια για τη στέγαση επιχειρήσεων αυξήθηκαν κατά 16%. Ιδιαίτερα δυναμική είναι η εικόνα στα βόρεια προάστια, όπου πλέον η μέση ζητούμενη τιμή έχει αγγίξει τα 10 ευρώ/τ.μ. σε μηνιαία βάση, καταγράφοντας αύξηση κατά 13,6% έναντι του περυσινού πρώτου τριμήνου. Ουσιαστικά, η μίσθωση ενός διαμερίσματος 100 τ.μ. κοστίζει πλέον 1.000 ευρώ τον μήνα κατά μέσον όρο, όταν πριν από τρία χρόνια, δηλαδή πριν από την πανδημία, το αντίστοιχο κόστος δεν ξεπερνούσε τα 800 ευρώ. Η αύξηση αυτή του 25% καταδεικνύει το γεγονός ότι η αγορά κατοικίας δεν επηρεάστηκε ιδιαίτερα από την πανδημία και την υγειονομική κρίση, το αντίθετο μάλιστα, καθώς η παραμονή στο σπίτι για μεγαλύτερο χρονικό διάστημα φαίνεται πως επαναπροσδιόρισε τις ανάγκες για αρκετά νοικοκυριά. Χαρακτηριστικό είναι το γεγονός ότι ακόμα και στο κέντρο της Αθήνας, που είχε καταγράψει μια ήπια διόρθωση των υπερβολικά υψηλών ενοικίων τα τελευταία τρία χρόνια, πλέον έχουν αρχίσει να επανεμφανίζονται ανοδικές τάσεις. Κατά το πρώτο τρίμηνο, η μέση ζητούμενη τιμή διαμορφώθηκε σε 9 ευρώ/τ.μ. από 8,87 ευρώ/τ.μ. πριν από ένα χρόνο και σχεδόν 10 ευρώ/τ.μ. κατά την αντίστοιχη περίοδο του 2019. Η ανάκαμψη των βραχυχρόνιων μισθώσεων, η οποία αναμένεται να γίνει ακόμα πιο εμφανής τους επόμενους μήνες, συνηγορεί υπέρ νέων αυξήσεων των ενοικίων σε επιλεγμένες περιοχές του κέντρου της Αθήνας. Στα νότια προάστια, η μέση τιμή διαμορφώνεται πλέον σε 10,4 ευρώ/τ.μ., καταγράφοντας ετήσια αύξηση κατά 3,9%, ενώ μεγάλες αυξήσεις παρατηρούνται και σε περιοχές που ήταν πιο προσιτές. Για παράδειγμα, στο υπόλοιπο της Αττικής, το μέσο ζητούμενο ενοίκιο διαμορφώνεται σήμερα σε 7,55 ευρώ/τ.μ., 12,7% υψηλότερα από πέρυσι. Αντίστοιχα, στα δυτικά προάστια σημειώθηκε αύξηση κατά 4,6% σε 7,22 ευρώ/τ.μ. από 6,9 ευρώ/τ.μ. πριν από ένα χρόνο, αλλά και 5,7 ευρώ/τ.μ. πριν από την πανδημία.",https://www.kathimerini.gr/wp-content/uploads/2022/04/03s10katast-thumb-large-1.jpg?v=1649222415,
https://www.kathimerini.gr/k/k-magazine/561794506/dromologia-to-theatro-toy-paralogoy-sta-enoikia-tis-athinas-kai-sta-oskar/,Δρομολόγια: Το θέατρο του παραλόγου στα ενοίκια της Αθήνας και στα Όσκαρ,2022-04-06,21:00:00,Περιοδικό «Κ»,Παντελής Τσομπάνης,Ο παραλογισμός των ενοικίων στην Αθήνα και απροσδόκητες συζητήσεις την 25η Μαρτίου συναντούν τον παραλογισμό στην «οσκαρική σφαλιάρα» του Γουίλ Σμιθ στον Κρις Ροκ.,"«Τα τρόλεϊ κυκλοφορούν κανονικά;» με ρωτάει στο φανάρι της πλατείας Κοραή μια κυρία με έναν κόκκινο σκούφο και μπότες με γουνάκι. Αψηφά τον ηλιόλουστο καιρό που γέμισε με κόσμο τα πεζοδρόμια του κέντρου της Αθήνας. Όσο με κοιτάει, ένα τρόλεϊ περνάει από πίσω της. Της απαντάω καταφατικά. Στην Ακαδημία, σημαιοφόροι της μαθητικής παρέλασης για την 25η Μαρτίου, που οι γονείς τούς βάζουν να ποζάρουν με την ελληνική σημαία μπροστά στα κτίρια προσπερνώντας από κλίκες άλλων νεαρών που πειράζονται μεταξύ τους. «Αύριο θα ξαναέχει παρέλαση;» με ξαναρωτάει. Άλλο ένα «ναι». Δεν περιμένει το φανάρι. Διασχίζει την Πανεπιστημίου με απόλυτη αυτοπεποίθηση και άγνοια κινδύνου. Για μια στιγμή, ζήλεψα αυτή την αδιαφορία της. Την είδα κάπως αλληγορικά. Πάλι καλά άναψε πράσινο και κατάλαβα πόσο παρακινδυνευμένο ήταν το πέρασμά της. «Ποιο είναι το μυστικό πίσω από τα υγιή μαλλιά της Μέγκαν Μάρκλ;» Έτσι ξεκινάει η συμμετοχή της Σερβίας στη φετινή Eurovision. Τίτλος τραγουδιού: In corpore sano, εν σώματι υγιεί. Η Konstrakta κριτικάρει την έλλειψη πρόνοιας για τους καλλιτέχνες της Σερβίας, τον κιτρινισμό των μέσων, τα πρότυπα ομορφιάς και το πώς όλα αυτά συνδέονται με την ψυχική υγεία. Άγνωστο αν θα την καταλάβει κανείς στα σερβικά. Σίγουρα όμως είναι ένα τραγούδι που παραξενεύει και ξεχωρίζει. Καταφύγιο σε κάτι μέρες που η Αθήνα μοιάζει βυθισμένη σε ένα γκρίζο σύννεφο δίνει ξανά η γραφή του Γιώργου Ιωάννου. Παρατηρώντας φευγαλέα από το τελευταίο βαγόνι του Ηλεκτρικού τα μπαλκόνια από τις πολυκατοικίες των Πετραλώνων, του Ταύρου και κάθε λογής κτίριο στην οδό Σκυλίτση στον Πειραιά, επικαλούμαι μια απορία που είχε στη Μόνη κληρονομιά (εκδ. Κέδρος). «[…] κοιτώντας τα ατέλειωτα σπίτια, τα άπειρα διαμερίσματα, όλο κάτι τέτοια συλλογίζομαι: “σε ποιον ανήκουν όλα αυτά; και πώς, τέλος πάντων, τα έχουν αποκτήσει; και ποιοι είναι αυτοί οι ευτυχισμένοι, που θα τα κληρονομήσουν». Αμέσως θυμάμαι τη λογική πρόταση που έκανε ο ιδιοκτήτης ενός διαμερίσματος σε έναν φίλο μου που μένει στα Πατήσια και γελάω με το παράλογο. Που λέτε, επειδή το συμβόλαιό του λήγει, ο ιδιοκτήτης τού προτείνει το εξής: «Νομίζω πως είναι λογικό να αυξήσουμε το νοίκι στην τιμή που ήταν πριν από έναν χρόνο, δεν συμφωνείς;». Επεξεργαζόμενος αυτή την πλήρους διαυγείας πρόταση που φανερώνει εξυπνάδα και ενσυναίσθηση, ο φίλος προσπαθεί να αρθρώσει κάποιο αντεπιχείρημα. «Νομίζω πως ναι», έσερνε τις λέξεις αργά, «δεδομένων των ανατιμήσεων στα τρόφιμα, νομίζω πως λογικότερη πρόταση δεν έχω ξανακούσει, αλλά, επειδή είναι εξαιρετικά λογική και δεν θα το δεχτεί εύκολα η αγορά ακινήτων, μήπως να τα βρούμε κάπου στη μέση;» του είπε και άρχισε να ψάχνει σπίτι από την αρχή. Δύο σκέψεις από την προβλέψιμη, ως τα βραβεία, βραδιά των Όσκαρ: α) για ποιον λόγο να κάνει κάποιος χιούμορ πάνω σε προβλήματα υγείας; β) τελικά, κατά πόσο επιτρέπονται οι «σφαλιάρες» σε παγκόσμια μετάδοση;",https://www.kathimerini.gr/wp-content/uploads/2022/04/IMG_20220324_121017.jpg?v=1649144410,Φωτογραφία: ΠΑΝΤΕΛΗΣ ΤΣΟΜΠΑΝΗΣ
https://www.kathimerini.gr/economy/561727414/chamila-epitokia-kai-akriva-enoikia-kanoyn-elkystika-ta-stegastika/,Χαμηλά επιτόκια και ακριβά ενοίκια κάνουν ελκυστικά τα στεγαστικά,2022-02-21,08:41:08,Οικονομία,Νίκος Ρουσάνογλου,Για ένα δάνειο 100.000 ευρώ 30 ετών η μηνιαία δόση φθάνει τα 428 ευρώ,"Προάγγελος νέων αυξήσεων των τιμών πώλησης κατοικιών αποτελεί η συνεχής αύξηση της ζήτησης τόσο για νεόδμητα όσο και για μεταχειρισμένα ακίνητα. Η εικόνα αυτή αποτυπώνεται ξεκάθαρα στην αγορά στεγαστικής πίστης, όπου οι χορηγήσεις νέων δανείων κινούνται έντονα ανοδικά, με τις τρέχουσες εκτιμήσεις να κάνουν λόγο για 1,2 δισ. ευρώ νέων στεγαστικών δανείων το 2022, από περίπου 900 εκατ. ευρώ το 2021. Σύμφωνα με στοιχεία της εταιρείας IMS (Individual Mortgage Solutions), το 2021 σημειώθηκε αύξηση κατά 20,3% των νέων αιτήσεων στεγαστικών δανείων, ενώ άνοδο σημείωσε και το μέσο αιτούμενο ποσό χρηματοδότησης, σε 95.000 ευρώ, από 82.000 ευρώ το 2020 και 85.000 ευρώ το 2019. Μάλιστα, σήμερα το μέσο αιτούμενο ποσό έχει αυξηθεί σε 100.000 ευρώ, ενώ κατά κανόνα οι τράπεζες χρηματοδοτούν μέχρι το 80% της αξίας του προς απόκτηση ακινήτου. Η IMS λειτουργεί ως σύμβουλος για τους ενδιαφερόμενους δανειολήπτες, αναλαμβάνοντας όλες τις σχετικές διαδικασίες, έχοντας συνάψει συνεργασίες με τις μεγαλύτερες τράπεζες της χώρας, από τις οποίες και αμείβεται, εφόσον εκταμιευθεί το στεγαστικό δάνειο. Μάλιστα έχει κατορθώσει να κατέχει σημαντικό μερίδιο της αγοράς στεγαστικής πίστης, καθώς μέσω αυτής εκταμιεύεται περίπου το 10% της αξίας των στεγαστικών δανείων πανελλαδικά. Οπως αναφέρει στην «Κ» ο επικεφαλής της IMS, κ. Κυριάκος Καμπούρης, η ζήτηση στην αγορά κατοικίας –και συνεπώς και για στεγαστικά δάνεια– οφείλεται σε μια σειρά παραγόντων, αρχής γενομένης από το περιβάλλον πολύ χαμηλών επιτοκίων. Η εξέλιξη αυτή έχει επιτρέψει στις τράπεζες να λανσάρουν αρκετά χαμηλότοκα προϊόντα και μάλιστα με σταθερό επιτόκιο, ακόμα και για δάνεια διάρκειας 30 ετών. «Σήμερα τα περισσότερα δάνεια που χορηγούνται είναι 30 ετών. Υπολογίζοντας ένα σταθερό επιτόκιο της τάξεως του 3% για ποσό δανείου 100.000 ευρώ, η μέση μηνιαία δόση διαμορφώνεται σε 428 ευρώ. Προϋπόθεση για την έγκριση ενός τέτοιου δανείου, εφόσον πρόκειται για έγγαμο με δύο παιδιά, είναι να διαθέτει ετήσιο οικογενειακό εισόδημα της τάξεως των 20.000-22.000 ευρώ», σημειώνει ο κ. Καμπούρης. Αυτή ακριβώς η χαμηλή μηνιαία δόση δανείου, σε συνδυασμό με την εκτίναξη του κόστους ενοικίασης, είναι και ο δεύτερος λόγος που ωθεί όλο και περισσότερους στην επιλογή της αγοράς αντί της ενοικίασης. Μέχρι και πριν από 3-4 χρόνια μια τετραμελής οικογένεια μπορούσε να νοικιάσει ένα ποιοτικό διαμέρισμα της τάξεως των 100 τ.μ. με ένα μηνιαίο ενοίκιο της τάξεως των 600-700 ευρώ. Στο διάστημα που μεσολάβησε το κόστος ενός στεγαστικού δανείου έχει μειωθεί κι άλλο, τη στιγμή που τα ενοίκια έχουν αυξηθεί κατά 30-40% στην Αττική, με αποτέλεσμα τα 700 ευρώ να αντιστοιχούν πλέον σε αρκετά χαμηλότερης ποιότητας και μεγαλύτερης ηλικίας διαμερίσματα. Υπολογίζεται ότι θα δοθεί φέτος 1,2 δισ. ευρώ για νέα στεγαστικά, από περίπου 900 εκατ. το 2021. Οσον αφορά το προφίλ των αγοραστών, σύμφωνα με τον κ. Καμπούρη, η κύρια κατηγορία αφορά ανθρώπους ηλικίας 35-45 ετών, έγγαμους ή νέα ζευγάρια, με καθαρό μηνιαίο οικογενειακό εισόδημα τουλάχιστον 2.000 ευρώ. Πρόκειται για δημοσίους ή και ιδιωτικούς υπαλλήλους, αλλά και για ελεύθερους επαγγελματίες και αυτοαπασχολούμενους. Αρκετοί εξ αυτών επιθυμούσαν να αποκτήσουν το δικό τους ακίνητο, ήδη από την προηγούμενη δεκαετία, αλλά ανέβαλαν τη σχετική απόφαση λόγω της παρατεταμένης οικονομικής κρίσης. Κατά τον κ. Καμπούρη, πάνω από το 50% του αγοραστικού ενδιαφέροντος αφορά κατοικίες στα βόρεια και τα νότια προάστια. Εκεί βέβαια ο μέσος όρος των αιτούμενων δανείων διαμορφώνεται σε 200.000 ευρώ, ενώ ανάλογα αυξάνεται και η ίδια συμμετοχή των ενδιαφερομένων, καθώς το μέσο κόστος των προς απόκτηση ακινήτων κινείται μεταξύ 250.000 και 300.000 ευρώ. Στις περιοχές αυτές, αγοραστές είναι κυρίως αυτοαπασχολούμενοι (π.χ. γιατροί, επιχειρηματίες κ.ά.), όπως επίσης και υπάλληλοι υψηλών μισθολογικών απολαβών (π.χ. εργαζόμενοι σε ναυτιλιακές εταιρείες, στελέχη με διευθυντικές αρμοδιότητες κ.ά.). Εκτός από τις δημοφιλείς περιοχές των βορείων και των νοτίων προαστίων, σημαντική ζήτηση καταγράφεται και για ακίνητα στο κέντρο της Αθήνας (κυρίως για επενδυτικούς λόγους) αλλά και στα δυτικά προάστια. «Κατά μέσον όρο αγοράζονται διαμερίσματα επιφάνειας της τάξεως των 85-90 τ.μ., ενώ αν πρόκειται για ακίνητα στα βόρεια και τα νότια της Αττικής οι επιφάνειες μεγαλώνουν σε περίπου 110-130 τ.μ. Τα μικρότερα ακίνητα αγοράζονται κυρίως με στόχο την εκμετάλλευση, π.χ. μέσω ψηφιακών πλατφορμών βραχυχρόνιας ενοικίασης», αναφέρει ο κ. Καμπούρης. Σημαντική ζήτηση παρουσιάζουν και τα νεόδμητα διαμερίσματα, ακόμα και σε περιοχές όπως τα δυτικά προάστια, όπου το ελάχιστο κόστος διαμορφώνεται σε 2.500 ευρώ/τ.μ. Μάλιστα, οι περισσότεροι σπεύδουν να αποκτήσουν ακίνητο προτού αποπερατωθεί η κατασκευή του.",https://www.kathimerini.gr/wp-content/uploads/2022/02/DOC-20210909-15484766-1.jpg?v=1645260531,Φωτ. Shutterstock
