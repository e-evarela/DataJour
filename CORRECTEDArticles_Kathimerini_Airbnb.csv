article_url,title,date,time,section,author,excerpt,text_body,feat_img_link,feat_img_cation
https://www.kathimerini.gr/society/563664565/thessaloniki-noikiase-diamerisma-airbnb-kai-ekrypse-opla-sto-diplano-mpalkoni/,Θεσσαλονίκη: Νοίκιασε διαμέρισμα Airbnb και έκρυψε όπλα στο διπλανό μπαλκόνι,2025-06-16,09:34:49,Κοινωνία,Newsroom,Οι Αρχές προχώρησαν σε δύο συλλήψεις,"Συνελήφθησαν χτες Κυριακή, δύο άτομα, μετά τον εντοπισμό δύο πιστολιών με 27 φυσίγγια σε μπαλκόνι διαμερίσματος σε περιοχή της Θεσσαλονίκης. Ειδικότερα, σύμφωνα με την ανακοίνωση της ΕΛ.ΑΣ., την προηγούμενη μέρα είχε παραδοθεί σε αστυνομικούς του Γραφείου Δίωξης Εκβιαστών τσάντα με δύο πιστόλια με γεμιστήρες και 27 φυσίγγια, που είχαν εντοπισθεί σε μπαλκόνι διαμερίσματος, το οποίο, όπως διαπιστώθηκε, είχε σφραγισθεί από τον Ιούλιο του 2024, λόγω θανάτου του ενοίκου. Από την αστυνομική έρευνα, διαπιστώθηκε ότι τα όπλα κατείχε παράνομα ο 31χρονος υπήκοος Τουρκίας, ο οποίος νοίκιαζε διπλανό διαμέρισμα βραχυχρόνιας μίσθωσης (AIRBNB) και τα είχε τοποθετήσει στο χώρο του μπαλκονιού του όμορου διαμερίσματος, όπου και ανευρέθηκαν. Μάλιστα, για το ένα όπλο διαπιστώθηκε ότι είχε κλαπεί από τον Ιούλιου του 2024. Για την εν λόγω υπόθεση είχε σχηματιστεί σχετική δικογραφία σε βάρος αγνώστων δραστών. Σε έρευνα που ακολούθησε στην οικία, όπου διέμενε προσωρινά ο 31χρονος μαζί με την 42χρονη υπήκοο Μολδαβίας, βρέθηκαν, μεταξύ άλλων, και κατασχέθηκαν αυτοσχέδια νάιλον συσκευασία με κάνναβη, συνολικού μικτού βάρους 0,92 γραμμαρίων και αυτοσχέδια χάρτινη συσκευασία, με κοκαΐνη, συνολικού μικτού βάρους 0,48 γραμμαρίων, τις οποίες κατείχαν από κοινού και ως εκ τούτου συνελήφθησαν. Τα κατασχεθέντα όπλα θα αποσταλούν στην Υποδιεύθυνση Εγκληματολογικών Ερευνών Βορείου Ελλάδος για εργαστηριακή εξέταση, ενώ οι ποσότητες ναρκωτικών ουσιών θα αποσταλούν στην αρμόδια Χημική Υπηρεσία προς εξέταση. Οι συλληφθέντες, με τη δικογραφία που σχηματίστηκε σε βάρος τους για -κατά περίπτωση- παράβαση της νομοθεσίας για τα όπλα, τα ναρκωτικά, καθώς και για αποδοχή και διάθεση προϊόντων εγκλήματος, θα οδηγηθούν στην αρμόδια εισαγγελική Αρχή.",https://www.kathimerini.gr/wp-content/uploads/2025/06/thesselas-660x370.jpg?v=1750055369,[Φωτ. ΕΛ.ΑΣ.]
https://www.kathimerini.gr/economy/563662750/pagonei-kai-to-2026-to-airbnb-stin-athina/,«Παγώνει» και το 2026 το Airbnb στην Αθήνα,2025-06-16,07:34:43,Οικονομία,Προκόπης Χατζηνικολάου,"Δεν θα δοθούν νέες άδειες βραχυχρόνιας μίσθωσης σε πρώτο, δεύτερο και τρίτο δημοτικό διαμέρισμα","Η στεγαστική κρίση αποτελεί ένα από τα σημαντικότερα προβλήματα που αντιμετωπίζει η κυβέρνηση, ενώ τα μέτρα που έχουν ληφθεί προς το παρόν δεν δείχνουν να αποδίδουν. Ωστόσο, η κυβέρνηση φαίνεται ότι είναι αποφασισμένη να συνεχίσει τις παρεμβάσεις, οι περισσότερες από τις οποίες θα ανακοινωθούν από τον πρωθυπουργό τον Σεπτέμβριο από το βήμα της ΔΕΘ. Μία από αυτές αφορά τις βραχυχρόνιες μισθώσεις. Σύμφωνα με πληροφορίες, το οικονομικό επιτελείο και ο αρμόδιος υπουργός Εθνικής Οικονομίας και Οικονομικών Κ. Πιερρακάκης δεν θα επιτρέψουν να δημιουργηθούν ή να δοθούν σε βραχυχρόνια μίσθωση επιπλέον διαμερίσματα στο κέντρο της Αθήνας. Ουσιαστικά με την απόφαση που ελήφθη πέρυσι και εφαρμόσθηκε τον Ιανουάριο του 2025 δεν μπορούσαν να εκδοθούν νέοι Αριθμοί Μητρώου Ακινήτων σε πρώτο, δεύτερο και τρίτο δημοτικό διαμέρισμα της Αθήνας. Το μέτρο αυτό θα ισχύσει τουλάχιστον μέχρι τα τέλη του 2026, καθώς σε διαφορετική περίπτωση, όπως αναφέρουν κύκλοι του υπουργείου Εθνικής Οικονομίας και Οικονομικών, η άρση των περιορισμών θα πυροδοτούσε νέο κύμα αυξήσεων στις μακροχρόνιες μισθώσεις. Και αυτό καθώς υπάρχει ήδη μεγάλο ενδιαφέρον και αιτήματα προς το υπουργείο για την «απελευθέρωση» του κέντρου. Παράλληλα, το οικονομικό επιτελείο θα αναμένει και τα στοιχεία με τις βραχυχρόνιες μισθώσεις σε όλα τα μεγάλα αστικά κέντρα προκειμένου να διαπιστώσει εάν απαιτούνται παρεμβάσεις. Σημειώνεται ότι το 2024 καταγράφηκε αύξηση της ζήτησης βραχυχρόνιων μισθώσεων. Συνολικά οι διανυκτερεύσεις έφθασαν στα 14,1 εκατομμύρια το 2024, από 12,1 εκατομμύρια το 2023 και 9,9 εκατομμύρια το 2019, καταγράφοντας αύξηση 42% στην πενταετία. Πάντως, ο αριθμός διανυκτερεύσεων στις βραχυχρόνιες μισθώσεις αποτελεί μόλις το 9,2% των συνολικών διανυκτερεύσεων τουριστών που πραγματοποιήθηκαν στη χώρα μας το 2024 (152.335.543 διανυκτερεύσεις, σύμφωνα με τη Eurostat), ωστόσο είναι εμφανής η συμβολή του κλάδου στην άνοδο του τουρισμού. Με βάση τον σχεδιασμό της κυβέρνησης παρατείνεται και το 2026 η απαγόρευση των νέων αδειών μισθώσεων τύπου Airbnb σε τρία δημοτικά διαμερίσματα της Αθήνας. • 1ο Δημοτικό Διαμέρισμα: Πλάκα, Κολωνάκι, Κουκάκι, Σύνταγμα, Ομόνοια, Μοναστηράκι, Εξάρχεια, Ιλίσια, Νεάπολη. • 2ο Δημοτικό Διαμέρισμα: Μετς, Νέος Κόσμος, Αγιος Αρτέμιος, Παγκράτι. • 3ο Δημοτικό Διαμέρισμα: Βοτανικός, Μεταξουργείο, Γκάζι, Πετράλωνα, Ρουφ. Παράλληλα, το υπουργείο Οικονομικών και η ΑΑΔΕ προγραμματίζουν ελέγχους σε βάθος των ιδιοκτητών βραχυχρόνιων μισθώσεων προκειμένου να διαπιστωθεί εάν τα δηλωθέντα εισοδήματα αντιστοιχούν σε αυτά που εμφανίζονται σε διάφορους λογαριασμούς, μεταξύ αυτών και ξένες κάρτες όπως η Revolut. Επίσης θα αναζητηθούν ακίνητα που μισθώνονται και τα οποία δεν έχουν αποκτήσει αριθμό μητρώου, δηλαδή είναι αδήλωτα. Η ΑΑΔΕ προγραμματίζει σαρωτικούς ελέγχους σε ιδιοκτήτες βραχυχρόνιων μισθώσεων προκειμένου να διαπιστωθεί εάν τα δηλωθέντα εισοδήματα αντιστοιχούν σε αυτά που εμφανίζονται σε διάφορους λογαριασμούς. Στόχος της κυβέρνησης είναι να επιλύσει το στεγαστικό πρόβλημα μέσω της αύξησης της προσφοράς. Συγκεκριμένα, ο κ. Πιερρακάκης ανέφερε τις προηγούμενες ημέρες ότι το στεγαστικό πρόβλημα θα αντιμετωπιστεί σε μεγάλο βαθμό από την αύξηση της προσφοράς. Αυτό σημαίνει ότι θα δοθούν επιπλέον κίνητρα τόσο στα φυσικά πρόσωπα για να ανοίξουν κλειστά διαμερίσματα όσο και στα νομικά πρόσωπα. Ειδικά για τα νομικά πρόσωπα (τράπεζες και servicers) η κυβέρνηση θα προχωρήσει σε άμεσες λύσεις, με στόχο να «πέσουν» περίπου 25.000 ακίνητα στην αγορά. Η κυβέρνηση εξετάζει και αλλαγές στην κλίμακα φορολογίας εισοδημάτων από ενοίκια. Σύμφωνα με έρευνα της Kapa Research για την αγορά ακινήτων, η οποία διενεργήθηκε πρόσφατα για λογαριασμό της ΠΟΜΙΔΑ, το 50% των ιδιοκτητών θεωρεί τη μείωση της φορολογίας ενοικίων το πιο αποτελεσματικό μέτρο για την ενίσχυση της προσφοράς κατοικιών. Ωστόσο, αυτό που φοβούνται στην κυβέρνηση είναι το ενδεχόμενο η μείωση της φορολογίας να μην περάσει στην αγορά. Δηλαδή, οι ιδιοκτήτες να καρπωθούν τη μείωση του φόρου χωρίς να προχωρήσουν σε μειώσεις στα ενοίκια. Σημειώνεται ότι αυτός είναι και ένας από τους λόγους που η κυβέρνηση δεν προχώρησε στη μείωση των συντελεστών ΦΠΑ (με στόχο να μειωθούν οι τιμές, για παράδειγμα, στα σούπερ μάρκετ), καθώς φοβόταν ότι οι μειώσεις δεν θα περνούσαν στην αγορά. Πάντως στο τραπέζι βρίσκονται: • Η μείωση του συντελεστή 15% που ισχύει σήμερα για τα εισοδήματα έως 12.000 ευρώ στην περιοχή του 5% για το τμήμα του εισοδήματος έως 5.000 ευρώ και η διατήρησή του από 5.001 έως 12.000 ευρώ. Σε μια τέτοια περίπτωση, φορολογούμενος που εισπράττει από μισθώματα 5.000 ευρώ θα καταβάλλει φόρο ύψους 250 ευρώ, ενώ σήμερα πληρώνει 750 ευρώ, δηλαδή θα έχει ελάφρυνση 500 ευρώ. Το ίδιο κέρδος θα έχουν και όσοι δηλώνουν ετήσια εισοδήματα υψηλότερα από 5.000 ευρώ. Για παράδειγμα, ο φόρος σήμερα για ετήσιο εισόδημα 12.000 ευρώ ανέρχεται σε 1.800 ευρώ, ενώ με συντελεστές 5% για έως 5.000 ευρώ και 15% από 5.0001 έως 12.000 ευρώ διαμορφώνεται σε 1.300 ευρώ, δηλαδή 500 ευρώ χαμηλότερα. Για τα ενοίκια εξετάζεται να μειωθεί ο συντελεστής από 15% που είναι σήμερα για εισοδήματα έως 12.000 ευρώ στο 5% για το τμήμα του εισοδήματος έως 5.000 ευρώ και να διατηρηθεί από 5.001 έως 12.000 ευρώ. • Και η προσθήκη ενδιάμεσου κλιμακίου από 12.001 έως 35.000 ευρώ και συγκεκριμένα ανάμεσα στο 15% με 35% που εφαρμόζεται σήμερα γι’ αυτό το τμήμα εισοδήματος. Στόχος είναι η αναλογικότερη κατανομή των βαρών και η παροχή κινήτρου στους εκμισθωτές με μεσαία εισοδήματα για τη δήλωση των πραγματικών εσόδων. Σήμερα, το ετήσιο καθαρό φορολογητέο εισόδημα από ενοίκια φορολογείται αυτοτελώς από το πρώτο ευρώ βάσει κλίμακας στην οποία ισχύουν συντελεστές: • 15% για τις πρώτες 12.000 ευρώ του εισοδήματος. • 35% για το τμήμα του εισοδήματος από 12.001 έως 35.000 ευρώ. • 45% για το τμήμα του εισοδήματος πάνω από 35.000 ευρώ.",https://www.kathimerini.gr/wp-content/uploads/2025/06/d8-2-660x370.jpg?v=1749992432,"Παρατείνεται και το 2026 η απαγόρευση νέων αδειών μισθώσεων τύπου Airbnb στο 1ο Δημοτικό Διαμέρισμα (Πλάκα, Κολωνάκι, Κουκάκι, Σύνταγμα, Ομόνοια, Μοναστηράκι, Εξάρχεια, Ιλίσια, Νεάπολη), στο 2ο Δημοτικό Διαμέρισμα (Μετς, Νέος Κόσμος, Αγιος Αρτέμιος, Παγκράτι) και στο 3ο Δημοτικό Διαμέρισμα (Βοτανικός, Μεταξουργείο, Γκάζι, Πετράλωνα, Ρουφ). [SHUTTERSTOCK]"
https://www.kathimerini.gr/economy/563642167/xeperasan-to-1-ekat-oi-klines-airbnb/,Ξεπέρασαν το 1 εκατ. οι κλίνες Airbnb,2025-05-31,09:06:00,Οικονομία,Δήκτης,,"Το δεύτερο τρίμηνο του 2025 ξεκίνησε με ισχυρή άνοδο του αριθμού των κλινών που διατίθενται μέσω βραχυχρόνιας μίσθωσης σε εθνικό επίπεδο, καθώς τον Απρίλιο καταγράφηκαν 1 εκατ. κλίνες, αυξημένες κατά 72.000 σε σχέση με τις 936.000 του Απριλίου 2024. Σύμφωνα με στοιχεία του Ινστιτούτου του Συνδέσμου Ελληνικών Τουριστικών Επιχειρήσεων, είναι η πρώτη φορά που ο αριθμός των διαθέσιμων κλινών ξεπέρασε το 1 εκατ. ήδη από τον Απρίλιο, ενώ την προηγούμενη χρονιά το αντίστοιχο όριο είχε καταγραφεί μόλις τον Ιούλιο, που αποτελεί και μήνα αιχμής για τον τουρισμό. Σε κάθε περίπτωση η εξέλιξη του αριθμού των καταλυμάτων βραχυχρόνιας μίσθωσης κατά το πρώτο τετράμηνο δείχνει συνεχιζόμενη αύξηση σε σύγκριση με την αντίστοιχη περίοδο του 2024, διατηρώντας τη δυναμική που ξεκίνησε το 2023 και ενισχύθηκε εντός του 2024. Αναγνωριστική και τυπική υποστηρίζουν από το υπουργείο Εθνικής Οικονομίας ότι ήταν η πρώτη συνάντηση του Κυριάκου Πιερρακάκη με το προεδρείο της Ενωσης Εταιρειών Διαχείρισης Απαιτήσεων από Δάνεια και Πιστώσεις, κοινώς τους servicers. Με όλα –και κυρίως το πρόβλημα των δανείων σε ελβετικό φράγκο– τα θέματα που συνδέονται με τα κόκκινα δάνεια να είναι ανοιχτά, κάθε άλλο παρά τυπική μπορεί να είναι μια τέτοια συνάντηση, τη στιγμή μάλιστα που τα προβλήματα με τους πλειστηριασμούς και τα ακίνητα τα οποία διαχειρίζονται παραμένουν σε εκκρεμότητα. Σαν τις μέλισσες στο μέλι, οι εταιρείες πληροφορικής συρρέουν στον χώρο της άμυνας ανακοινώνοντας η μία μετά την άλλη την πρόθεσή τους να αναπτύξουν «καινοτόμες λύσεις» σε αυτό το πεδίο. Ο ενθουσιασμός είναι διάχυτος, όμως ο συνωστισμός που διαμορφώνεται οδηγεί πολλούς στην αγορά να προβλέπουν το αυτονόητο: οι ίδιες εταιρείες θα καταλήξουν να κυνηγούν τα ίδια έργα, πέφτοντας όλες μαζί πάνω στις ίδιες, περιορισμένες ευκαιρίες. Μόλις το 25% των οχημάτων που είναι σήμερα ήδη ασφαλισμένα διαθέτει κάλυψη για φυσικές καταστροφές, όπως πλημμύρες, σεισμό, φωτιά κ.ά. Αυτό δήλωσε ο CEO του ομίλου Interamerican Γιάννης Καντώρος μιλώντας στο συνέδριο «NatCat» που διοργάνωσε το Money Review. Το ποσοστό αναμένεται να αυξηθεί καθολικά καθώς από την 1η Ιουνίου ενεργοποιείται η υποχρεωτική κάλυψη για φυσικά φαινόμενα, την οποία μάλιστα θα πρέπει να διαθέτουν και όσα οχήματα έχουν καταθέσει πινακίδες και δεν κυκλοφορούν. Επειτα από μια αξιοπρεπέστατη εμφάνιση του Χάρη Θεοχάρη στον αγώνα για την ανάδειξη του νέου γενικού γραμματέα του Παγκόσμιου Οργανισμού Τουρισμού (UN Tourism), που τον οδήγησε σε μονομαχία με την Εμιρατινή υποψήφια Σαϊχά αλ Νοουίς στον δεύτερο γύρο, επικράτησε τελικά η τελευταία. Και αυτό παρά την απουσία σχετικής εμπειρίας, καθώς το επενδυτικό προφίλ της και η οικονομική ισχύς του κράτους της φαίνεται ότι επικράτησαν στη διαμόρφωση της επιλογής των 35 μελών του εκτελεστικού συμβουλίου του οργανισμού, σχολιάζουν καλά πληροφορημένες πηγές από τη Μαδρίτη. Το Εκτελεστικό Συμβούλιο του UN Tourism συνεδρίασε την Παρασκευή 30 Μαΐου στην πρωτεύουσα της Ισπανίας για να επιλέξει έναν υποψήφιο μεταξύ των πέντε διεκδικητών. Η επιλογή του συμβουλίου θα πρέπει να υπερψηφιστεί από τη Γενική Συνέλευση του φορέα το φθινόπωρο.",https://www.kathimerini.gr/wp-content/uploads/2025/05/a63f54794dfa8c3bdf74b0455fc09e3a_AThENA315240-2-1-660x370.jpg?v=1748670294,
https://www.kathimerini.gr/world/563620822/ispania-entoli-stin-airbnb-na-svisei-65-000-aggelies/,Ισπανία: Εντολή στην Airbnb να σβήσει 65.000 αγγελίες,2025-05-19,23:40:00,Κόσμος,Newsroom,"Σύμφωνα με την κυβέρνηση, πολλές καταχωρήσεις παραβιάζουν τους ισχύοντες κανονισμούς, μην παρέχοντας μεταξύ άλλων επαρκή στοιχεία στις αρμόδιες Αρχές","Η κυβέρνηση της Ισπανίας έδωσε εντολή στην Airbnb να αποσύρει περισσότερες από 65.000 καταχωρίσεις για καταλύματα βραχυχρόνιας μίσθωσης από την πλατφόρμα της λόγω παραβίασης των κανονισμών, όπως ανακοίνωσε τη Δευτέρα το υπουργείο Προστασίας των Δικαιωμάτων των Καταναλωτών. Σύμφωνα με όσα ανέφερε το υπουργείο, για πολλές από τις αγγελίες αυτές δεν έχει γνωστοποιηθεί ο αριθμός αδείας, ενώ σε άλλες περιπτώσεις δεν διευκρινιζόταν εάν ο ιδιοκτήτης είναι φυσικό πρόσωπο ή εταιρεία. Παράλληλα, υπάρχουν άλλες αγγελίες, στις οποίες οι αριθμοί αδειών που αναγράφονταν δεν ταυτοποιούνταν με βάση τα στοιχεία των τοπικών Αρχών. «Φτάνει πια με την προστασία όσων εκμεταλλεύονται το δικαίωμα στη στέγαση», δήλωσε ο αρμόδιος υπουργός τη Δευτέρα, μιλώντας σε δημοσιογράφους. Η Airbnb δήλωσε ότι θα ασκήσει έφεση κατά της απόφασης, ενώ μέσω εκπροσώπου της επισήμανε ότι δεν πιστεύει ότι το υπουργείο ήταν εξουσιοδοτημένο να αποφανθεί σχετικά με τις βραχυχρόνιες μισθώσεις, κάνοντας λόγο για «αδιάκριτη μεθοδολογία». Από την πλευρά του, το υπουργείο δήλωσε ότι είχε ενημερώσει την εταιρεία εδώ και μήνες σχετικά με καταχωρίσεις στην πλατφόρμα, που δεν είχαν συμμορφωθεί με το ισχύον πλαίσιο. Τους τελευταίους μήνες, δεκάδες χιλιάδες Ισπανοί διαμαρτύρονται για την αύξηση του κόστους στέγασης, για το οποίο πολλοί κατηγορούν τις πλατφόρμες βραχυχρόνιας μίσθωσης, ιδίως σε πόλεις όπως η Μαδρίτη και η Βαρκελώνη καθώς και σε άλλους τουριστικούς προορισμούς. Με πληροφορίες από Associated Press",https://www.kathimerini.gr/wp-content/uploads/2025/05/shutterstock_2419365209-660x370.jpg?v=1747682023,Εικ. Shutterstock
https://www.kathimerini.gr/economy/563617870/stin-airbnb-gia-sef-spa-kai-idiotikes-xenagiseis/,"Στην Airbnb για σεφ, σπα και ιδιωτικές ξεναγήσεις",2025-05-21,16:31:43,Οικονομία,Newsroom,Το σχέδιο Τσέσκι να δημιουργήσει μια πλατφόρμα για τα πάντα,"Eίναι φίλος με τον Μπαράκ Ομπάμα, τον Αρνολντ Σβαρτσενέγκερ και τον Σαμ Αλτμαν του ChatGPT και έχει χαρακτηριστεί ένας από τους πιο περιζήτητους εργένηδες των ΗΠΑ. Ενας από τους πλουσιότερους ανθρώπους στον κόσμο, ο Μπράιαν Τσέσκι, ο άνθρωπος που άλλαξε για πάντα τον τρόπο που ταξιδεύουμε, φιλοδοξεί τώρα να επανασχεδιάσει ολόκληρη τη ζωή μας. Ο συνιδρυτής και διευθύνων σύμβουλος της πλατφόρμας Airbnb είναι από τις πιο επιδραστικές προσωπικότητες στη βιομηχανία της τεχνολογίας. Και πλέον ξοδεύει εκατομμύρια δολάρια για να επανασυστήσει την εταιρεία βραχυχρόνιας μίσθωσης ακινήτων ως μια «εφαρμογή για τα πάντα». Η Amazon ήταν αρχικά ένα ηλεκτρονικό βιβλιοπωλείο προτού γίνει το «κατάστημα για τα πάντα» και η Airbnb μπορεί να επεκταθεί με παρόμοιο τρόπο, λέει με σιγουριά ο Tσέσκι, παρουσιάζοντας ένα όραμα πολλών ετών. Αφού αντιμετώπισε ζητήματα ασφαλείας, αυστηρές ρυθμίσεις στις πόλεις που τη στοχοποίησαν για τη στεγαστική κρίση και τον υπερτουρισμό και το «τσουνάμι» της πανδημίας, η Airbnb περνάει στη νέα εποχή. Δεκαεπτά χρόνια μετά την ίδρυσή της, οι χρήστες της –που ξεπερνούν τα 2 δισεκατομμύρια– θα ανοίγουν πλέον την εφαρμογή όχι μόνο κατά την περίοδο των διακοπών, αλλά και όποτε χρειάζονται φωτογράφο, personal trainer, θεραπείες ευεξίας, σεφ ή ακόμη και μια ιδιωτική ξενάγηση σε κάποιο μουσείο ή καθεδρικό ναό. Ο Τσέσκι σκέφτηκε ότι αν μπορούσε να μετατρέψει την Airbnb σε ένα «κατάστημα» υπηρεσιών πραγματικού κόσμου, θα την εκτόξευε από μια επιχείρηση 10 δισ. δολαρίων ετησίως σε μια επιχείρηση που θα έμπαινε στο πάνθεον της τεχνολογίας. Το εγχείρημα, αξίας άνω των 200 εκατ. δολαρίων, περιλαμβάνει μια ομάδα 10.000 επαγγελματιών που θα προσφέρουν υπηρεσίες σε 30 χώρες του κόσμου. Το επόμενο στάδιο περιλαμβάνει τη δημιουργία ενός τόσο ισχυρού προφίλ στην Airbnb που να είναι «σχεδόν σαν διαβατήριο», όπως το θέτει ο Τσέσκι. Και θα ακολουθήσει, τέλος, μια «βουτιά» στην τεχνητή νοημοσύνη: Εμπνευσμένος από τη σχέση του με τον Αλτμαν, ελπίζει να δημιουργήσει τον «απόλυτο τουριστικό πράκτορα», μια εφαρμογή που θα εξυπηρετεί τους πελάτες και τελικά θα τους γνωρίσει τόσο καλά ώστε να σχεδιάζει τα ταξίδια και τις ανάγκες τους, ίσως και… για το υπόλοιπο της ζωής τους. Είναι ένα στοίχημα που μόνο ο Μπράιαν Τσέσκι θα μπορούσε να κερδίσει, σημειώνει η Wall Street Journal, και αυτό όχι μόνον επειδή είναι ένας ανήσυχος ηγέτης που μένει ξύπνιος μέχρι αργά κάνοντας σχέδια. Αλλά και γιατί πιστεύει ότι μόνο ένας ιδρυτής έχει ό,τι χρειάζεται για να βρει τον δρόμο προς το μέλλον. Ο 43χρονος Τσέσκι, ο οποίος δεν αυτοπροσδιορίζεται ως επιχειρηματίας, θαυμάζει τον Στιβ Τζομπς και τον Γουόλτ Ντίσνεϊ επειδή «βρέθηκαν στη διασταύρωση της τέχνης και της τεχνολογίας». Ο ίδιος μάλιστα θεωρεί τον εαυτό του σχεδιαστή. «Ενα σχεδιαστή που του έχει δοθεί ένας από τους μεγαλύτερους καμβάδες στον κόσμο». Το πρώτο πράγμα που θυμάται, άλλωστε, είναι να προσπαθεί να σχεδιάσει μια αμερικανική μητρόπολη. «Προσπάθησα να επανασχεδιάσω την πόλη του Σεντ Λούις όταν ήμουν 7 ετών», λέει. Γιος δύο κοινωνικών λειτουργών, ο Τσέσκι μεγάλωσε στη Nισκαγιούνα της Νέας Υόρκης και άρχισε από νωρίς να πειραματίζεται λόγου χάριν με τα αθλητικά παπούτσια του, ξανασχεδιάζοντάς τα. Καθώς μεγάλωνε, ζητούσε από τον «Αγιο Βασίλη» κακοσχεδιασμένα παιχνίδια ώστε να τα βελτιώσει. Και μέχρι την ηλικία των 11 ετών ρωτούσε τους γείτονές του αν μπορεί να επανασχεδιάσει την αυλή τους. Ως έφηβος, έπεισε τον πατέρα του να αγοράσει μετοχές της Disney, ώστε να έχει πρόσβαση στις ετήσιες εκθέσεις της εταιρείας και να μελετήσει τις αρχιτεκτονικές απεικονίσεις… θεματικών πάρκων. Το πάθος του τον οδήγησε τελικά να σπουδάσει βιομηχανικό σχέδιο στο Ρόουντ Αϊλαντ, όπου και γνώρισε τον συνιδρυτή της Airbnb, Τζο Γκέμπια. Αφού αποφοίτησαν από το πανεπιστήμιο, μετακόμισαν στο Σαν Φρανσίσκο, όπου μοιράστηκαν ένα διαμέρισμα. Το 2007, όταν πραγματοποιήθηκε στην πόλη ένα συνέδριο, τα ξενοδοχεία ήταν πλήρη και οι δύο συγκάτοικοι σκέφτηκαν να υπενοικιάσουν το διαμέρισμά τους για να βγάλουν χρήματα. Μέχρι το 2008 είχαν κατοχυρώσει το όνομα airbedandbreakfast.com, απέκτησαν έναν ακόμη συνεργάτη, τον Νέιθαν Μπλεχάρτσικ, και τα υπόλοιπα είναι ιστορία. Μέχρι σήμερα η Airbnb παραμένει σημείο αναφοράς στη Σίλικον Βάλεϊ. Η νεοφυής επιχείρηση έφτασε από τρία κρεβάτια σε δισεκατομμύρια πωλήσεις μέσα σε μία δεκαετία, ενώ ποτέ καμία άλλη εταιρεία δεν είχε βγάλει τόσο πολλά χρήματα από… μπάτσελορ πάρτι. Οταν ρωτούν τον Τσέσκι πώς θα χαρακτήριζε την Airbnb σήμερα, εταιρεία φιλοξενίας, ταξιδιών, τεχνολογίας ή επιχείρηση lifestyle, απαντάει ότι δραστηριοποιείται «στον κλάδο της ανθρώπινης αλληλεπίδρασης. Βασίζεται στην ιστορία φιλοξενίας από άνθρωπο σε άνθρωπο. Νομίζω ότι αυτό ακριβώς κάνει η Airbnb».",https://www.kathimerini.gr/wp-content/uploads/2025/05/c3-120-660x370.jpg?v=1747500334,"Ο CEO της Airbnb Μπράιαν Τσέσκι με τη βοήθεια της τεχνητής νοημοσύνης ελπίζει σε επόμενο στάδιο να δημιουργήσει τον «απόλυτο τουριστικό πράκτορα», μια εφαρμογή που θα εξυπηρετεί τους πελάτες και τελικά θα τους γνωρίζει τόσο καλά, ώστε να σχεδιάζει τα ταξίδια και τις ανάγκες τους, ίσως και... για το υπόλοιπο της ζωής τους."
https://www.kathimerini.gr/world/563611336/spa-sef-kai-personal-training-i-airbnb-anavathmizei-tis-ypiresies-tis/,"Σπα, σεφ και personal training: Η Airbnb αναβαθμίζει τις υπηρεσίες της",2025-05-14,11:56:03,Κόσμος,Newsroom,,"Οσοι επιλέγουν Airbnb για τη διαμονής τους θα μπορούν πλέον να έχουν πρόσβαση σε υπηρεσίες πολυτελείας, όπως προσωπικούς γυμναστές, μασάζ και σεφ, στο πλαίσιο αναβάθμισης των δραστηριοτήτων της εταιρείας πέραν των βραχυχρόνιων μισθώσεων. «Οι άνθρωποι επιλέγουν ξενοδοχεία για τις υπηρεσίες τους. Και επιλέγουν την Airbnb για τους χώρους διαμονής. Τώρα, σας δίνουμε το καλύτερο και από τους δύο κόσμους», δήλωσε ο διευθύνων σύμβουλος της εταιρείας Brian Chesky σε δήλωσή του. Οι νέες υπηρεσίες της Airbnb θα είναι αρχικά διαθέσιμες σε 260 πόλεις, με το κόστος τους κάτω των 50 ευρώ, σύμφωνα με την εταιρεία. Οι υπηρεσίες πολυτελείας, οι οποίες περιλαμβάνουν θεραπείες σπα, προσωπικούς φωτογράφους και μακιγιέρ, μπορούν επίσης να κλειστούν από άτομα που δεν διαμένουν σε Airbnb. Η ανανεωμένη εφαρμογή περιλαμβάνει επίσης μια ενημερωμένη καρτέλα εμπειριών, η οποία επιτρέπει στους χρήστες να κλείνουν εκδρομές και δραστηριότητες κατά παραγγελία – υπηρεσία που ξεκίνησε για πρώτη φορά το 2016. Ενα άλλο χαρακτηριστικό της νέας εφαρμογής είναι η καρτέλα Originals, η οποία προσφέρει αποκλειστικές εμπειρίες σε όλο τον κόσμο, όπως ένα ματς μπιτς βόλεϊ στο Ρίο ντε Τζανέιρο με την Ολυμπιονίκη Κάρολ Σόλμπεργκ ή μια Κυριακή με τον σούπερ σταρ της National Football League Πάτρικ Μαχόμες. Τα νέα ξενοδοχειακά χαρακτηριστικά αντικατοπτρίζουν τις μεταβαλλόμενες ανάγκες των τουριστών, δήλωσε στο BBC ο Γκάρι Μπάουερμαν, διευθυντής της εταιρείας ταξιδιωτικού μάρκετινγκ Check-in Asia. «Οι ταξιδιώτες σκέφτονται τώρα πολύ περισσότερο όχι μόνο τα πρακτικά μέρη του, όπως οι πτήσεις και η διαμονή, αλλά πώς να προσωποποιήσουν το ταξίδι τους», προσθέτει. Οι αλλαγές αυτές έρχονται εν μέσω γενικευμένης ανησυχίας περί ενδεχόμενης πτώσης των κρατήσεων λόγω των απρόβλεπτων συνεπειών από τις εμπορικές πολιτικές του προέδρου Τραμπ. Παρότι η Airbnb έχει φιλοξενήσει πάνω από δύο δισ. επισκέπτες από το 2008, οπότε και ξεκίνησε η επιχειρηματική της δραστηριότητα, αντιμετώπισε στην πορεία της λογής προκλήσεις – μεταξύ αυτών και η απαγόρευση των βραχυχρόνιων μισθώσεων σε κάποιες πόλεις. Πηγή: BBC",https://www.kathimerini.gr/wp-content/uploads/2025/05/shutterstock_208840987-660x370.jpg?v=1747212952,208840987
https://www.kathimerini.gr/economy/563582395/valentina-reino-oi-apagoreyseis-airbnb-den-lynoyn-to-stegastiko/,Βαλεντίνα Ρέινο: Οι απαγορεύσεις Airbnb δεν λύνουν το στεγαστικό,2025-04-27,16:50:00,Επικεφαλής Public Policy & Campaign Νότιας Ευρώπης της Airbnb,Ματίνα Χαρκοφτάκη,"Να εξαιρεθούν οι μικροϊδιοκτήτες από το «πάγωμα» νέων αδειών στο κέντρο της Αθήνας, οι όποιες ρυθμίσεις θα πρέπει να στοχεύουν στους επαγγελματίες","Αν κάτι ταρακούνησε συθέμελα την παραδοσιακή ξενοδοχειακή βιομηχανία ήταν η είσοδος των εταιρειών βραχυχρόνιας μίσθωσης. Από τους πρώτους και πλέον αναγνωρίσιμους παίκτες, η Airbnb έφερε νέους όρους στο παιχνίδι, δίνοντας σε χιλιάδες μικροϊδιοκτήτες τη δυνατότητα να μετατρέψουν τα σπίτια τους σε πηγή πρόσθετου εισοδήματος, απλώς ανεβάζοντάς τα στην πλατφόρμα. Η ραγδαία εξάπλωση, ωστόσο, προκάλεσε και ανησυχίες. Οι φωνές που προειδοποιούσαν ότι η Ελλάδα δεν μπορεί να μετατραπεί σε ένα απέραντο Airbnb, ζητούσαν κανόνες και ρύθμιση της αγοράς. Το αίτημα αυτό εισακούστηκε, με τη χώρα μας να είναι από τις πρώτες που εφάρμοσαν τη διασύνδεση των ακινήτων βραχυχρόνιας μίσθωσης με την ΑΑΔΕ. Τα προβλήματα, ωστόσο, δεν εξαντλήθηκαν στη φορολογία. Οι βραχυχρόνιες μισθώσεις έχουν κατηγορηθεί για την άνοδο των ενοικίων και τη μείωση της διαθεσιμότητας κατοικιών για μακροχρόνια χρήση. Μπορεί το «πάγωμα» της έκδοσης νέων αδειών να ανακουφίσει το ασφυκτικά πιεσμένο κέντρο της Αθήνας; Αυτό μένει να φανεί. «Πρέπει να εξαιρεθούν από το “πάγωμα” οι μικροϊδιοκτήτες», λέει στην «Κ» η Βαλεντίνα Ρέινο, επικεφαλής Public Policy & Campaign Νότιας Ευρώπης της Airbnb, επισημαίνοντας ότι οι όποιες ρυθμίσεις θα πρέπει να στοχεύουν στους επαγγελματίες και όχι στους ιδιώτες. Η κ. Ρέινο, η οποία βρέθηκε στη χώρα μας στο πλαίσιο του 10ου Οικονομικού Φόρουμ των Δελφών, απάντησε και στους ισχυρισμούς των ξενοδόχων περί αθέμιτου ανταγωνισμού, ενώ παράλληλα υποστήριξε ότι τα σκληρά μέτρα δεν σημαίνει ότι θα λύσουν το πρόβλημα της στέγασης. – Από τις αρχές του έτους έχει μπει προσωρινό «πάγωμα» στην έκδοση νέων αδειών βραχυχρόνιων μισθώσεων σε περιοχές της Αθήνας που θεωρούνται «κορεσμένες». Πώς αξιολογείτε το συγκεκριμένο μέτρο και ποια είναι η θέση σας απέναντι σε ένα ενδεχόμενο επέκτασής του σε περισσότερες ζώνες της πόλης; – Καθώς το «πάγωμα» των νέων βραχυχρόνιων μισθώσεων στο κέντρο της Αθήνας τίθεται πλέον με σοβαρούς όρους στο τραπέζι, καθίσταται απαραίτητο να επανεξεταστεί η δυνατότητα εξαίρεσης της περιστασιακής μίσθωσης, ιδίως για ιδιοκτήτες που διαθέτουν έως δύο διαμερίσματα. Οποιαδήποτε απόφαση ληφθεί, θα πρέπει να βασίζεται σε τεκμηριωμένα δεδομένα και πραγματικές ανάγκες. Οι βραχυχρόνιες μισθώσεις αποτελούν σημαντική πηγή εσόδων για την ελληνική οικονομία, συνεισφέροντας περίπου 5% στο ΑΕΠ της χώρας. Παράλληλα, προσφέρουν ένα πολύτιμο πρόσθετο εισόδημα για χιλιάδες ελληνικές οικογένειες. Για το 75% των ιδιοκτητών που διαθέτουν τα ακίνητά τους σε πλατφόρμες όπως η Airbnb, η δραστηριότητα αυτή δεν αποτελεί την κύρια επαγγελματική τους ενασχόληση, αλλά μια δεύτερη πηγή εισοδήματος που τους βοηθάει να αντεπεξέλθουν στο αυξημένο κόστος διαβίωσης. Για τον λόγο αυτό, οφείλουμε να την προστατεύσουμε. Η πρότασή μας είναι να εξαιρεθούν οι ιδιώτες ιδιοκτήτες από το προτεινόμενο «πάγωμα» νέων βραχυχρόνιων μισθώσεων στο 1ο, στο 2ο και στο 3ο Δημοτικό Διαμέρισμα της Αθήνας. Στην Ελλάδα υπάρχει σαφής διάκριση ανάμεσα στους ιδιώτες που δραστηριοποιούνται περιστασιακά και στους επαγγελματίες εκμισθωτές, με βασικό κριτήριο τον αριθμό των ακινήτων. Οταν κάποιος διαθέτει περισσότερα από δύο διαμερίσματα θεωρείται πως δρα επαγγελματικά, καθώς αποκομίζει και σημαντικά υψηλότερα κέρδη. Οι όποιες ρυθμίσεις θα πρέπει να στοχεύουν στις επαγγελματικές δραστηριότητες και όχι στους μικροϊδιοκτήτες. Η Ανεξάρτητη Αρχή Δημοσίων Εσόδων έχει μια ξεκάθαρη εικόνα της αγοράς και κατέχει όλα τα δεδομένα, βάσει των οποίων θεωρούμε ότι θα πρέπει να ληφθούν οι αποφάσεις. Ακούσαμε με προσοχή τον δήμαρχο Αθηναίων, Χάρη Δούκα, να αναφέρεται στο ενδεχόμενο νέων περιοχών στον κατάλογο των «κορεσμένων». Οποιαδήποτε επέκταση του μέτρου, ωστόσο, θα πρέπει να βασίζεται σε σαφή δεδομένα. Αυτή τη στιγμή είναι πρόωρο να προβλέψει κανείς ποια θα είναι η τελική απόφαση της ελληνικής κυβέρνησης. Δείχνει ανοιχτή, πάντως, στο να επανεκτιμήσει την κατάσταση πριν προχωρήσει σε οποιαδήποτε επίσημη ενέργεια. Μια ισορροπημένη προσέγγιση θα μπορούσε, μάλιστα, να λειτουργήσει σαν παράδειγμα για άλλες ευρωπαϊκές χώρες και πόλεις, οι οποίες, παρότι επιδιώκουν τη ρύθμιση της αγοράς, στην πράξη καταφεύγουν σε πιο ακραίες λύσεις, επιβάλλοντας καθολικές απαγορεύσεις. Αντίστοιχες πρακτικές παρατηρούνται ήδη στη Νέα Υόρκη και στη Βαρκελώνη. – Αναφερθήκατε στη Νέα Υόρκη και στη Βαρκελώνη, πόλεις που έχουν υιοθετήσει αυστηρούς περιορισμούς στις βραχυχρόνιες μισθώσεις. Γιατί θεωρείτε ότι τέτοιες πρακτικές δεν έχουν αποφέρει τα προσδοκώμενα αποτελέσματα; – Πολλές πόλεις πιστεύουν ότι με την υιοθέτηση αυστηρών περιορισμών θα καταφέρουν να λύσουν το πρόβλημα της στέγασης. Στην πραγματικότητα, οι απαγορεύσεις δεν λειτουργούν. Βλέποντας το παράδειγμα της Νέας Υόρκης, η οποία από το 2023 έχει υιοθετήσει ένα πλέγμα σκληρών μέτρων, τα οποία εντούτοις δεν έχουν φέρει το επιθυμητό αποτέλεσμα. Αντιθέτως, οι τιμές των ενοικίων παραμένουν σε υψηλά επίπεδα. Επιπλέον, η δραστηριότητα των βραχυχρόνιων μισθώσεων σε ένα μεγάλο μέρος της έχει μεταφερθεί στη «μαύρη» αγορά. Και από την πλευρά της η κυβέρνηση αδυνατεί πλέον να ελέγξει το συγκεκριμένο φαινόμενο. Την ίδια στιγμή, στη Νέα Υόρκη δεν σημειώθηκε καμία αύξηση του αριθμού των διαθέσιμων ακινήτων για μακροχρόνια μίσθωση. Αυτό δεν προκαλεί εντύπωση καθώς στην πλειονότητα των σπιτιών που ήταν για βραχυχρόνια μίσθωση ήδη έμεναν οι ιδιοκτήτες τους και απλά τα μίσθωναν για ένα περιορισμένο διάστημα μέσα στον χρόνο. Συν όλα αυτά, η Νέα Υόρκη κατέστη ένας αρκετά ακριβός προορισμός καθώς πλέον είναι αρκετά δύσκολο για έναν επισκέπτη να έχει πρόσβαση σε περισσότερες επιλογές για διαμονή. Κάτι αντίστοιχο βλέπουμε και στη Βαρκελώνη, η οποία εδώ και περίπου δέκα χρόνια έχει συγκρατήσει τον αριθμό των αδειών για βραχυχρόνια μίσθωση, ωστόσο εξακολουθεί να βιώνει την ίδια κατάσταση με την αύξηση των ενοικίων και την έλλειψη κατοικιών. – Σε αυτό το σημείο επιτρέψτε μου να προσθέσω ότι και στην Ελλάδα επικρατεί σε μεγάλο βαθμό η αντίληψη ότι οι βραχυχρόνιες μισθώσεις τύπου Airbnb έχουν οδηγήσει στην εκρηκτική άνοδο των τιμών στα ενοίκια, στον περιορισμένο αριθμό διαθέσιμων σπιτιών προς μακροχρόνια ενοικίαση και γενικότερα στην επιδείνωση του προβλήματος στέγασης ιδιαίτερα στους τουριστικούς προορισμούς κατά τη θερινή σεζόν. Εσείς τι απαντάτε σε αυτούς τους ισχυρισμούς; – Η αλήθεια είναι ότι θα πρέπει να υπάρξει μια ολιστική προσέγγιση του ζητήματος. Ο περιορισμός της βραχυχρόνιας μίσθωσης δεν πρόκειται να λύσει όλα τα προβλήματα. Εάν εξετάσουμε την ελληνική αγορά, θα δούμε ότι οι βραχυχρόνιες μισθώσεις αντιστοιχούν μόλις στο 3% του αποθέματος κατοικιών της χώρας. Επομένως, δεν μιλάμε για ένα μεγάλο ποσοστό, το αντίθετο. Πιο αναλυτικά, σε ό,τι αφορά την Αθήνα, θα πρέπει κανείς να λάβει υπόψη του όλους τους παράγοντες που την επηρεάζουν, όπως τον αριθμό των τουριστών που την επισκέπτονται καθώς και τις διαθέσιμες πτήσεις από χαμηλού κόστους αεροπορικές εταιρείες. Ολοι αυτοί οι άνθρωποι χρειάζονται κάπου να μείνουν. Συνεπώς, είναι απλουστευτικό να ισχυριστεί κανείς ότι η απαγόρευση της βραχυχρόνιας μίσθωσης μπορεί να αποτελέσει πανάκεια για την κρίση στη στέγαση. Αξίζει επίσης να σημειωθεί ότι στην Ελλάδα υπάρχουν εκατομμύρια αδιάθετα ακίνητα – πάνω από δύο εκατομμύρια κατοικίες και δωμάτια παραμένουν κενά. Αυτοί οι χώροι, με τα κατάλληλα κίνητρα και ρυθμίσεις, θα μπορούσαν να αξιοποιηθούν και να διοχετευθούν στην αγορά μακροχρόνιας μίσθωσης, δίνοντας ουσιαστική λύση στο πρόβλημα. – Τα ακίνητα τύπου Airbnb προσκρούουν κατά καιρούς και στις αντιδράσεις του ξενοδοχειακού κλάδου, ο οποίος μιλάει για αθέμιτο ανταγωνισμό, ενώ υποστηρίζει ότι κατά την τουριστική περίοδο οι προσφερόμενες κλίνες μέσω πλατφορμών ξεπερνούν σε αριθμό εκείνες του οργανωμένου ξενοδοχειακού τομέα. Πώς σχολιάζετε αυτές τις ενστάσεις; – Ο κλάδος των βραχυχρόνιων μισθώσεων παίζει συμπληρωματικό ρόλο στον τομέα της φιλοξενίας. Ενδεχομένως, οι ξενοδόχοι να τον βλέπουν ανταγωνιστικά. Είναι η δική τους άποψη και δεν μπορώ να τη σχολιάσω. Στο παρελθόν, η κοινότητα των ξενοδοχείων μπορεί να αντιμετώπιζε τις βραχυχρόνιες μισθώσεις με επιφυλακτικότητα λόγω της έλλειψης ενός ρυθμιστικού πλαισίου. Ωστόσο, σήμερα, η εικόνα είναι τελείως διαφορετική. Πλέον υπάρχει πλήρης διαφάνεια. Η Ελλάδα έχει υιοθετήσει αρκετές ρυθμίσεις σε αυτό το πεδίο, με πιο σημαντική την υποχρεωτική διασύνδεση με την ΑΑΔΕ, ήδη από το 2021, μέσα από την απόκτηση του Αριθμού Μητρώου Ακινήτου. Μάλιστα η Ελλάδα οδηγεί τις εξελίξεις και αποτελεί πρότυπο για τις υπόλοιπες χώρες, οι οποίες τώρα επιδιώκουν να προβούν σε αντίστοιχες κινήσεις. Από την άλλη, ο τουρισμός αναπτύσσεται με ραγδαίους ρυθμούς. Σε ό,τι αφορά τον μεγαλύτερο αριθμό κλινών, είναι λογικό σε αρκετές περιοχές που δεν υπάρχουν ξενοδοχεία, να διαθέτουμε παρουσία καθώς η αγορά κατοικίας είναι μεγαλύτερη. Επιπλέον, αρκετοί τουρίστες προτιμούν ένα μεγαλύτερο σπίτι με κήπο και πισίνα από ένα δωμάτιο ξενοδοχείου για διαφορετικούς λόγους ο καθένας. Στο τέλος της ημέρας όλα εξαρτώνται από τον καταναλωτή και τις επιλογές του. H Νέα Υόρκη από το 2023 έχει υιοθετήσει ένα πλέγμα σκληρών μέτρων, τα οποία εντούτοις δεν έχουν φέρει το επιθυμητό αποτέλεσμα. Αντιθέτως, οι τιμές των ενοικίων παραμένουν σε υψηλά επίπεδα. Επιπλέον, η δραστηριότητα των βραχυχρόνιων μισθώσεων σε ένα μεγάλο μέρος της έχει μεταφερθεί στη «μαύρη» αγορά. Και από την πλευρά της η κυβέρνηση αδυνατεί πλέον να ελέγξει το συγκεκριμένο φαινόμενο. Μια νέα τάση που παρατηρείται στον τουρισμό είναι η στροφή των ταξιδιωτών προς λιγότερο γνωστούς προορισμούς, έξω από τα παραδοσιακά μονοπάτια. Οι επισκέπτες αναζητούν πιο αυθεντικές εμπειρίες, επιδιώκοντας να έρθουν πιο κοντά στην καθημερινότητα και την κουλτούρα των ντόπιων κατοίκων. Αυτή η εξέλιξη αποτελεί μια σημαντική ευκαιρία για την Ελλάδα, η οποία διαθέτει πληθώρα περιοχών που παραμένουν «κρυμμένοι θησαυροί». Σε αυτό το πλαίσιο, όσοι διαθέτουν εξοχική κατοικία ή δεύτερο σπίτι, ακόμη και σε περιοχές χωρίς ανεπτυγμένες τουριστικές υποδομές, μπορούν να τα αξιοποιήσουν μέσω της βραχυχρόνιας μίσθωσης. Και εδώ γεννάται ένα εύλογο ερώτημα: Είναι προτιμότερο να χτιστούν νέα ξενοδοχεία ή να αξιοποιηθούν οι υφιστάμενες κατοικίες; Η απάντηση, φυσικά, ανήκει στις αρμόδιες αρχές. Ωστόσο είναι καθήκον μας να εντάσσουμε στη συζήτηση την έννοια της βιώσιμης ανάπτυξης.",https://www.kathimerini.gr/wp-content/uploads/2025/04/d7-71-660x370.jpg?v=1745684295,Οι βραχυχρόνιες μισθώσεις αντιστοιχούν μόλις στο 3% του αποθέματος κατοικιών της Ελλάδας.
https://www.kathimerini.gr/economy/563577697/pros-katargisi-toy-teloys-epitideymatos-sta-akinita-airbnb/,Προς κατάργηση του τέλους επιτηδεύματος στα ακίνητα Airbnb,2025-04-24,08:38:00,Οικονομία,Νίκος Ρουσάνογλου,Πρώτη νίκη του Συνδέσμου Εταιρειών Βραχυχρόνιας Μίσθωσης Ακινήτων στο ΣτΕ,"Προς κατάργηση οδεύει η επιβολή τέλους επιτηδεύματος για κάθε ακίνητο που διαχειρίζονται οι εταιρείες που δραστηριοποιούνται στη βραχυχρόνια μίσθωση, εκτός κι αν υπάρξει κάποια διαφοροποίηση των σημερινών δεδομένων από την Ολομέλεια του ΣτΕ. Hδη πάντως, με την υπ’ αριθμ. 601/2025 απόφαση του Β΄ Τμήματος του Συμβουλίου της Επικρατείας, διατυπώθηκε θετική κρίση –σε πρώτη φάση– για την προσφυγή του Συνδέσμου Εταιρειών Βραχυχρόνιας Μίσθωσης Ακινήτων (Stama) στην αντιμετώπιση των υπό διαχείριση ακινήτων ως φορολογικών υποκαταστημάτων. Ο Stama είχε προσφύγει στο ΣτΕ έπειτα από τη διευκρινιστική εγκύκλιο που είχε δημοσιεύσει η ΑΑΔΕ τον περυσινό Απρίλιο, στο πλαίσιο της εξειδίκευσης των μέτρων για τη βραχυχρόνια μίσθωση. Σε αυτήν υπήρχε διάταξη βάσει της οποίας κάθε ακίνητο που λειτουργεί ως κατάλυμα βραχυχρόνιας μίσθωσης οφείλει να λειτουργεί ως φορολογικό υποκατάστημα, που ασφαλώς υπόκειται και αυτό σε τέλος επιτηδεύματος και άλλα διαχειριστικά κόστη (π.χ. τήρησης έδρας κ.τ.λ.). Συγκεκριμένα, αναφερόταν ότι «τα ακίνητα που μισθώνονται ή εκμισθώνονται ή υπεκμισθώνονται με βάση τις διατάξεις του άρθρου 111 του ν. 4446/2016 από νομικά πρόσωπα ή νομικές οντότητες, χωρίς την παροχή άλλων υπηρεσιών, πλην της παροχής κλινοσκεπασμάτων, λογίζονται ως επαγγελματικές εγκαταστάσεις (έδρα και υποκαταστήματα) των ως άνω προσώπων και εφαρμόζονται οι διατάξεις του άρθρου 31 του ν. 3986/2011 (Α΄ 152), περί επιβολής τέλους επιτηδεύματος». Ωστόσο, στην αντίστοιχη διευκρινιστική εγκύκλιο της ΑΑΔΕ, που είχε εκδοθεί το 2019, στο άρθρο 11 αναφερόταν ακριβώς η ίδια διάταξη, αλλά γινόταν ρητή επισήμανση ότι «τα ακίνητα δεν λογίζονται ως υποκατάστημα» και επομένως δεν υποχρεούνται να καταβάλλουν τέλος επιτηδεύματος. Μια τέτοια υποχρέωση πολλαπλασιάζει το φορολογικό κόστος των εταιρειών διαχείρισης καταλυμάτων, καθώς κάθε ακίνητο θα υπόκειται σε τέλος επιτηδεύματος, ύψους 600 ευρώ. Αν δηλαδή μια εταιρεία διαχειρίζεται π.χ. 10 ακίνητα, θα πρέπει να πληρώνει κάθε χρόνο 6.000 ευρώ, πέραν του φόρου. Eτσι, για κέρδη 10.000 ευρώ ετησίως, το συνολικό φορολογικό κόστος θα διαμορφωθεί σε 9.300 ευρώ, ενώ με βάση το πρότερο καθεστώς το κόστος ήταν 3.300 ευρώ (φόρος εισοδήματος και προκαταβολή φόρου). Ο Stama εξαρχής αντέδρασε στο μέτρο αυτό, καθώς θα είχε πολλαπλασιαστική επιβάρυνση για τη λειτουργία των εταιρειών διαχείρισης ακινήτων, αντί το τέλος επιτηδεύματος να επιβάλλεται εφάπαξ σε κάθε εταιρεία μία φορά τον χρόνο. Αλλωστε, το τέλος επιτηδεύματος θεσπίστηκε για να επιβάλλεται σε περιπτώσεις καταστημάτων, όπου πωλούνται προϊόντα και λαμβάνονται παραγγελίες, ή σε παραγωγικές μονάδες, όπου κατασκευάζονται προϊόντα. Η επιβολή του τέλους επιτηδεύματος και στα καταλύματα θα αφορούσε περίπου 50.000 ακίνητα πανελλαδικά, που αποτελούν αντικείμενο επαγγελματικής διαχείρισης από τις εταιρείες-μέλη του Stama ή και από ιδιώτες ιδιοκτήτες, αρκετοί εκ των οποίων διαθέτουν π.χ. 3-6 ακίνητα έκαστος. Ακόμα κι αν ληφθούν υπόψη οι αισιόδοξοι αριθμοί για 200.000 λειτουργούντα καταλύματα πανελλαδικά, η διάταξη αυτή επηρεάζει σχεδόν το 25% της αγοράς, ή περίπου το 40%-45%, λαμβάνοντας υπόψη άλλες εκτιμήσεις για περίπου 120.000-130.000 καταλύματα πανελλαδικά.",https://www.kathimerini.gr/wp-content/uploads/2025/04/6b1189b510d0b843939b10b5d6593c4d_akinetashutterstock_752973460-1-660x370.jpg?v=1745443515,Απόφαση του Β΄ Τμήματος του ΣτΕ διατυπώνει θετική κρίση –σε πρώτη φάση– για την προσφυγή του Συνδέσμου Εταιρειών Βραχυχρόνιας Μίσθωσης Ακινήτων (Stama) στην αντιμετώπιση των υπό διαχείριση ακινήτων ως φορολογικών υποκαταστημάτων. [SHUTTERSTOCK]
https://www.kathimerini.gr/society/dikastiko/563574685/airbnb-mi-nomimi-i-egkyklios-tis-adae-gia-to-telos-epitideymatos-parapompi-stin-olomeleia/,Airbnb: Μη νόμιμη η εγκύκλιος της ΑΑΔΕ για το τέλος επιτηδεύματος – Παραπομπή στην Ολομέλεια,2025-04-22,17:01:06,Δικαστικό,Σοφία Σπίγγου,"Αιτήσεις ακύρωσης της επίμαχης εγκυκλίου είχαν καταθέσει η ΠΟΜΙΔΑ, ο «Σύνδεσμος Εταιρειών Βραχυχρόνιας Μίσθωσης Ακινήτων» και πέντε εταιρείες βραχυχρόνιας μίσθωσης ακινήτων","Στην Ολομέλεια του Συμβουλίου της Επικρατείας αναπέμπει λόγω σπουδαιότητας το Β´ τμήμα του ΣτΕ την υπόθεση του αυτοτελούς τέλους επιτηδεύματος στα Airbnb. Ωστόσο, από την 7μελη σύνθεση του Β΄ Τμήματος του Συμβουλίου της Επικρατείας κρίθηκε παράνομη και ανυπόστατη η από 9.4.2024 εγκύκλιος της Ανεξάρτητης Αρχής Δημοσίων Εσόδων (ΑΑΔΕ) για τη φορολογική μεταχείριση των βραχυχρόνιων μισθώσεων ακινήτων (Airbnb), ως προς το σκέλος που προβλέπει την επιβολή αυτοτελούς τέλους επιτηδεύματος στις βραχυχρόνιες μισθώσεις ακινήτων. Αιτήσεις ακύρωσης της επίμαχης εγκυκλίου είχαν καταθέσει η ΠΟΜΙΔΑ, ο «Σύνδεσμος Εταιρειών Βραχυχρόνιας Μίσθωσης Ακινήτων» και πέντε εταιρείες βραχυχρόνιας μίσθωσης ακινήτων. Στις προσφυγές τους ζητούσαν να ακυρωθεί η υπ’ αριθμ. Ε2024/9.4.24 εγκύκλιος της ΑΑΔΕ και υποστήριζαν μεταξύ των άλλων πως από την εφαρμογή της εγκυκλίου πλήττονται άμεσα ή έμμεσα οι ιδιοκτήτες ή οι επικαρπωτές ακινήτων που ασχολούνται με τη διαχείριση των βραχυχρόνιων μισθώσεων των ακινήτων τους, καθώς υποχρεούνται να καταβάλλουν αυτοτελές τέλος επιτηδεύματος για καθένα από τα ακίνητά τους. Με την απόφαση 601/2025 η 7μελης σύνθεση του Β΄ Τμήματος του ΣτΕ αναφέρει ότι η προσβαλλόμενη εγκύκλιος, η οποία «έχει κανονιστικό χαρακτήρα» δεν έχει δημοσιευθεί στην Εφημερίδα της Κυβερνήσεως, αλλά έχει αναρτηθεί μόνο στο διαδίκτυο (ΔΙΑΥΓΕΙΑ) και έχει τεθεί σε εφαρμογή, «επομένως είναι μη νόμιμη, ανυπόστατη και ακυρωτέα για λόγους ασφαλείας δικαίου», όπως βάσιμα προβάλλουν οι προσφεύγοντες. Λόγω της σπουδαιότητας του θέματος η υπόθεση παραπέμφθηκε προς οριστική κρίση στην Ολομέλεια του ΣτΕ.",https://www.kathimerini.gr/wp-content/uploads/2025/04/ΣΤΕ-scaled-1-1-1-1-1-1-660x370.jpg?v=1745330426,Φωτ.: Intime
https://www.kathimerini.gr/society/563545624/ypo-exetasi-to-airbnb-stin-plaka/,«Υπό εξέταση» το airbnb στην Πλάκα,2025-04-03,12:40:14,Κοινωνία,Γιώργος Λιάλιος,Ενώπιον του ΣτΕ οι προσφυγές κατά της μετατροπής κτιρίων σε καταλύματα βραχυχρόνιας μίσθωσης,"Η μετατροπή ολόκληρων κτιρίων στην Πλάκα σε airbnb απασχόλησε χθες την επταμελή σύνθεση του Ε΄ Τμήματος του Συμβουλίου της Επικρατείας. Η υπόθεση έφτασε στο ΣτΕ μέσω 16 προσφυγών που κατέθεσε η Ελληνική Εταιρεία Περιβάλλοντος και Πολιτισμού (ΕΛΛΕΤ) και παρότι η κίνησή της είναι εστιασμένη στην Πλάκα, είναι επόμενο ότι μια θετική απόφαση του ΣτΕ θα επηρέαζε δυνητικά και όλες τις περιοχές της χώρας που υπάγονται σε πολεοδομικό καθεστώς προστασίας (λ.χ. παραδοσιακοί οικισμοί). Διασταλτικά, θα μπορούσε να αφορά όλες τις περιοχές όπου από τον σχεδιασμό απαγορεύονται οι χρήσεις φιλοξενίας (περιοχές αποκλειστικής κατοικίας). Πλήττεται ευθέως ο χαρακτήρας της ως περιοχής αποκλειστικής κατοικίας – Δεν είναι τουριστικές εκμεταλλεύσεις σύμφωνα με τα κριτήρια της νομοθεσίας, υποστήριξε η πλευρά των ιδιοκτητών. Σε κάθε περίπτωση, για να απαγορεύσει το ΣτΕ τη μετατροπή κτιρίων κατοικιών σε airbnb στην Πλάκα, το ανώτατο διοικητικό δικαστήριο θα πρέπει να αναγνωρίσει την ασυμβατότητά τους με τις καθορισμένες εκεί χρήσεις γης. Επομένως, να αναγνωρίσει ότι οι βραχυχρόνιες μισθώσεις θα πρέπει να λογίζονται όσον αφορά τις χρήσεις γης ως τουριστικά καταλύματα. Ως προς τη συγκεκριμένη υπόθεση, η ΕΛΛΕΤ είχε ζητήσει από την υπηρεσία δόμησης του Δήμου Αθηναίων τη σφράγιση των τουριστικών καταλυμάτων βραχυχρόνιας μίσθωσης, με το επιχείρημα ότι μέσω της μετατροπής της χρήσης των ακινήτων παραβιάζεται το προστατευτικό για την κατοικία καθεστώς που ισχύει για την περιοχή της Πλάκας. Η υπηρεσία δόμησης απάντησε, όπως αναμενόταν, αρνητικά, δεδομένου ότι «δεν ορίζεται στην πολεοδομική/τουριστική νομοθεσία ότι οι κατοικίες που μισθώνονται βραχυχρόνια μέσω ψηφιακής πλατφόρμας αποτελούν τουριστικά καταλύματα». Και η ΕΛΛΕΤ προσέφυγε στο ΣτΕ ζητώντας την ακύρωση της πράξης αυτής. Την ΕΛΛΕΤ εκπροσώπησε ο δικηγόρος, καθηγητής στο ΕΜΠ, Δημήτρης Μέλισσας και δύο από τους ιδιοκτήτες των 16 ακινήτων ο Νίκος Παπασπύρου, αναπλ. καθηγητής στη Νομική Αθηνών. Ο κ. Μέλισσας θύμισε την κατάσταση στην οποία είχε περιέλθει η Πλάκα στα τέλη της δεκαετίας του ’70, όταν ο τότε υφυπουργός Δημοσίων Εργων και στη συνέχεια υπουργός Χωροταξίας, Οικισμού και Περιβάλλοντος Στέφανος Μάνος ανέθεσε την εκπόνηση μελέτης για την προστασία της περιοχής. Το αποτέλεσμα ήταν το πρώτο προεδρικό διάταγμα για την προστασία της Πλάκας το 1979, που συμπληρώθηκε δύο φορές το 1982 και το 1993, πάντα στην ίδια κατεύθυνση: της προστασίας της κατοικίας και του περιορισμού της άναρχης τουριστικής εκμετάλλευσης της περιοχής. Στη συνέχεια ο κ. Μέλισσας υποστήριξε ότι η βραχυχρόνια μίσθωση, παρότι επιτρέπεται μέσω των χρήσεων γης να ασκείται σε περιοχές όπου επιτρέπεται η κατοικία, είναι (και θα έπρεπε να αντιμετωπίζεται ως) τουριστική δραστηριότητα. Τέλος, η πλευρά της ΕΛΛΕΤ ανέδειξε τις συνέπειες της εξάπλωσης των βραχυχρόνιων μισθώσεων στην Πλάκα, υποστηρίζοντας ότι πλήττει ευθέως τον χαρακτήρα της ως περιοχής αποκλειστικής κατοικίας (το πιο προστατευτικό καθεστώς για την κατοικία στη χώρα μας). Η υποβάθμιση αυτή έρχεται μέσω της καταστροφής της έννοιας της γειτονιάς, της πίεσης που ασκείται στην κατοικία (καθώς η βραχυχρόνια μίσθωση είναι πολύ προσοδοφόρος), δηλαδή της μείωσης των μόνιμων κατοίκων, της περαιτέρω τουριστικοποίησης μιας ήδη τουριστικής περιοχής κ.ο.κ. Ο κ. Παπασπύρου από την πλευρά των ιδιοκτητών υποστήριξε ότι το ζήτημα που έθεσε η ΕΛΛΕΤ δεν πρέπει να εξεταστεί μέσα από την αίτηση σφράγισης καταλυμάτων, καθώς η επικαιροποίηση των χρήσεων γης στην Πλάκα θα έπρεπε κανονικά να επανεξεταστεί από τον νομοθέτη. Ο κ. Παπασπύρου ανέφερε ότι οι βραχυχρόνιες μισθώσεις δεν είναι τουριστικές εκμεταλλεύσεις σύμφωνα με τα κριτήρια της νομοθεσίας, αφού δεν προσφέρουν μια σειρά από υπηρεσίες. Αν, ωστόσο, αυτό πρέπει να αλλάξει, με δεδομένη τη χρήση του airbnb στην περιοχή, θα πρέπει να συμβεί στο πλαίσιο ορθολογικού πολεοδομικού σχεδιασμού, ανέφερε. Να σημειωθεί ότι στη δίκη έλαμψαν… διά της απουσίας τους, παρότι είχαν κληθεί από το δικαστήριο να τοποθετηθούν, τα υπουργεία Περιβάλλοντος, Εσωτερικών και Ανάπτυξης. Ο Δήμος Αθηναίων δεν παρέστη στη δίκη, αλλά κατέθεσε τις απόψεις του.",https://www.kathimerini.gr/wp-content/uploads/2025/04/a6d058fe5305e2627ed514d792326a5b_824A1778aaa-1-1-660x370.jpg?v=1743670485,"Η Πλάκα προστατεύεται με προεδρικό διάταγμα από το 1979 ως περιοχή αποκλειστικής κατοικίας. Αυτός ο χαρακτήρας, υποστηρίζει η Ελληνική Εταιρεία Περιβάλλοντος και Πολιτισμού, είναι ασύμβατος με την ύπαρξη κατοικιών βραχυχρόνιας μίσθωσης στη γειτονιά. [ΝΙΚΟΣ ΚΟΚΚΑΛΙΑΣ]"
https://www.kathimerini.gr/society/dikastiko/563544949/to-ste-apofasizei-gia-ti-nomimotita-ton-airbnb-stin-plaka/,Το ΣτΕ αποφασίζει για τη νομιμότητα των Airbnb στην Πλάκα,2025-04-02,17:43:05,Δικαστικό,Σοφία Σπίγγου,"Στην προσφυγή της η Ελληνική Εταιρεία Περιβάλλοντος και Πολιτισμού υποστηρίζει ότι οι βραχυχρόνιες μισθώσεις ακινήτων στην Πλάκα είναι παράνομες, διότι η χρήση των ακινήτων είναι τουριστική και αυτό δεν επιτρέπεται στον παραδοσιακό αυτό οικισμό","Στο «μικροσκόπιο» του Συμβουλίου της Επικρατείας μπήκαν τα ακίνητα που ενοικιάζονται με βραχυχρόνιες μισθώσεις και βρίσκονται στον παραδοσιακό οικισμό της Πλάκας εντός του ιστορικού κέντρου της Αθήνας. Η αυξημένη σύνθεση του Ε’ Τμήματος του ΣτΕ καλείται να εξετάσει τη νομιμότητα ή όχι των βραχυχρόνιων μισθώσεων στην Πλάκα και να εκδώσει απόφαση που θα μπορούσε να επηρεάσει την αγορά των βραχυχρόνιων μισθώσεων σε όσες περιοχές επιτρέπεται μόνο η κατοικία. Η υπόθεση έφτασε στο ΣτΕ όταν τα μέλη της Ελληνικής Εταιρείας Περιβάλλοντος και Πολιτισμού (ΕΛΛΕΤ) προσέφυγαν στην Υπηρεσία Δόμησης του Δήμου Αθηναίων για να σφραγίσει ακίνητα στην περιοχή της Πλάκας διότι, κατά τους ισχυρισμούς του σωματείου, η χρήση τους στο πλαίσιο του συστήματος των βραχυχρόνιων μισθώσεων (Airbnb) είναι τουριστική και ως τέτοια δεν επιτρέπεται εντός της περιοχής αυτής, σύμφωνα με το ειδικό πολεοδομικό καθεστώς που ισχύει εκεί και απαγορεύει τη λειτουργία νέων ξενοδοχειακών εγκαταστάσεων. Η απάντηση του Δήμου Αθηναίων ήταν αρνητική, με την αιτιολογία ότι από καμία διάταξη νόμου δεν προβλέπει ότι η χρήση ακινήτου στο πλαίσιο βραχυχρόνιων μισθώσεων είναι τουριστική. Στη συνέχεια το Σωματείο προσέβαλε αυτές τις αρνητικές αποφάσεις στο Συμβούλιο της Επικρατείας με την υπόθεση να συζητείται σήμερα. Από την πλευρά του Σωματείου υποστηρίχθηκε πως η χρήση του ακινήτου έχει μετατραπεί σε χρήση τουριστικού καταλύματος μέσω του συστήματος βραχυχρόνιας μίσθωσης και τα ακίνητα ενοικιάζονται μέσω πλατφόρμας από εταιρείες που δραστηριοποιούνται στον χώρο αυτό. «Πρέπει να σφραγιστεί γιατί εκ του νόμου στην περιοχή της Πλάκας επιτρέπεται μόνο η χρήση της γενικής κατοικίας και των λοιπών μεικτών χρήσεων, με εξαίρεση τις χρήσεις των χώρων συναθροίσεων του κοινού, των κτιρίων εκπαίδευσης. Απαγορεύεται κάθε άλλη χρήση που αποτελεί πηγή όχλησης για το περιβάλλον της περιοχής, όπως είναι οι ξενώνες νεότητας, τα τουριστικά καταλύματα ή νέες ξενοδοχειακές εγκαταστάσεις», σημείωσαν οι νομικοί παραστάτες του Σωματείου, υπογραμμίζοντας πως οι χρήσεις γης αποτελούν ουσιώδες στοιχείο του πολεοδομικού σχεδιασμού. «Ο καθορισμός των χρήσεων γης είναι απολύτως δεσμευτικός, υπό την έννοια ότι από τη θέση σε ισχύ της σχετικής απόφασης καθορισμού των χρήσεων γης, επιτρέπονται μόνο οι σχετικές προβλεπόμενες χρήσεις, οι οποίες αντιστοιχούν στις κατηγορίες που προβλέπονται με βάση τη γενική και ειδική πολεοδομική λειτουργία, χωρίς να είναι δυνατή η ανάμειξη ή η νόθευσή τους», συμπλήρωσαν. Ο Δήμος Αθηναίων δεν παραστάθηκε κατά την ακροαματική διαδικασία, αλλά κατέθεσε έγγραφο υπόμνημα. Η απόφαση του δικαστηρίου αναμένεται το επόμενο διάστημα.",https://www.kathimerini.gr/wp-content/uploads/2025/04/symvoulio-epikrateias-1-660x370.jpg?v=1743604466,ΙΝΤΙΜΕ
https://www.kathimerini.gr/economy/563538532/sta-15-dis-o-tziros-xenodocheion-kai-airbnb/,Στα 15 δισ. ο τζίρος ξενοδοχείων και Airbnb,2025-04-01,17:16:42,Οικονομία,Ηλίας Μπέλλος,"Περαιτέρω αύξηση κατά 5%-8% αναμένεται τη φετινή τουριστική σεζόν, κοντά στα 36 εκατ. οι ξένοι τουρίστες πέρυσι","Το «καθαρόαιμο» κομμάτι των εισπράξεων από τον τουρισμό, δηλαδή αυτό που αντιστοιχεί στη διαμονή και συγκεκριμένα στα ξενοδοχεία αλλά και στα καταλύματα βραχυχρόνιων μισθώσεων, ξεπέρασε τα 15 δισ. ευρώ το περασμένο έτος, με τα 11,5 δισ. να αφορούν την ξενοδοχία. Ο κύκλος εργασιών αυτός αναμένεται να αυξηθεί κατά 5%-8% περίπου, ξεπερνώντας τα 16 δισ. με βάση τις προβλέψεις για τη φετινή κίνηση. Ωστόσο, μεγάλο μέρος της αύξησης αναμένεται να προέλθει από τα καταλύματα βραχυχρόνιων μισθώσεων, καθώς οι πληρότητες στα ξενοδοχεία είναι ήδη σχετικά υψηλές και οποιαδήποτε αύξηση κύκλου εργασιών εκεί μπορεί να προέλθει μόνο από περαιτέρω αύξηση των τιμών. Τιμές που ήδη έχουν αυξηθεί σημαντικά τα τελευταία έτη. Τα παραπάνω εξηγούν στην «Κ» κύκλοι της τουριστικής βιομηχανίας, παραπέμποντας και στα στοιχεία του Ινστιτούτου Τουριστικών Ερευνών και Προβλέψεων (ΙΤΕΠ) του Ξενοδοχειακού Επιμελητηρίου Ελλάδος (ΞΕΕ), που έδειξαν αύξηση του τζίρου των ξενοδοχείων το 2024 κατά 8,8% σε σχέση με το 2023, στα 11,5 δισ. Τα ξενοδοχεία 1, 2 και 3 αστέρων, που αποτελούν το 74% των ξενοδοχείων, κατέγραψαν αύξηση του τζίρου τους κατά 5%, ενώ τα 4 και 5 αστέρων κατέγραψαν μεγαλύτερη αύξηση τζίρου, κατά 10%. Η μέση τιμή διάθεσης δίκλινου δωματίου τον Αύγουστο παρέμεινε λίγο-πολύ σταθερή, στα 165 ευρώ, σε σχέση με τον Αύγουστο του 2023, αλλά τον Μάιο και τον Οκτώβριο σημειώθηκε αύξηση μέσης τιμής κατά περίπου 6%, από τα επίπεδα των 100 ευρώ στα 108 ευρώ. Αυτονόητα, οι τιμές στα καταλύματα πέντε αστέρων είναι σημαντικά υψηλότερες. Αξίζει επίσης να σημειωθεί ότι το ποσοστό των αλλοδαπών τουριστών στα ξενοδοχεία (69,2%) συνεισφέρει στο 85% του τζίρου των ξενοδοχείων. Επιπλέον, στα 3,5 δισ. ευρώ εκτιμάται, σύμφωνα με τα πρώτα διαθέσιμα στοιχεία, ότι ήταν ο κύκλος εργασιών των επιχειρήσεων και των ιδιωτών από την εκμίσθωση καταλυμάτων βραχυχρόνιας μίσθωσης, αναφέρουν πηγές της αγοράς. Σύμφωνα με την Τράπεζα της Ελλάδος, το 2024 επισκέφθηκαν την Ελλάδα 35,951 εκατ. ταξιδιώτες. Ωστόσο, όλοι αυτοί οι τουρίστες δεν κατέληξαν σε ξενοδοχεία. Ενα πολύ μεγάλο ποσοστό τους φιλοξενήθηκε σε καταλύματα βραχυχρόνιας μίσθωσης. Είναι ίσως χαρακτηριστικό πως, σύμφωνα με στοιχεία που συγκέντρωσε το Ινστιτούτο του Συνδέσμου Ελληνικών Τουριστικών Επιχειρήσεων, οι προσφερόμενες κλίνες σε καταλύματα που διατίθενται για βραχυχρόνιες μισθώσεις τον Αύγουστο, μήνα κορύφωσης της δραστηριότητας, ξεπέρασαν το 1 εκατ. και συγκεκριμένα έφτασαν σε 1,022 εκατ. κλίνες, όταν το σύνολο των κλινών στα ξενοδοχεία ανέρχεται στις 894.854. Κάποιες από αυτές βρίσκονται σε καινούργια καταλύματα, που εισήλθαν στην αγορά με αποκλειστικό σκοπό αυτού του είδους την εκμετάλλευση, αλλά η συντριπτική πλειονότητά τους αφορά τη μετατροπή κανονικών οικιστικών ακινήτων ή ξενοδοχειακών μονάδων χαμηλότερων κατηγοριών. Με απλά λόγια, στην κορύφωση της τουριστικής περιόδου είναι διαθέσιμα σε ταξιδιώτες και παραθεριστές σε ελληνικούς προορισμούς κοντά στα 2 εκατ. κρεβάτια. Και θα είναι ακόμα περισσότερα το 2025, καθώς εκατοντάδες ξενοδοχεία βρίσκονται στη φάση αποπεράτωσης και έναρξης λειτουργίας φέτος, ενώ επιπλέον μονάδες αναμένεται να ανοίξουν το 2026. Οσον αφορά τα ξενοδοχεία, η στροφή από τις χαμηλότερες σε υψηλότερες κατηγορίες ξενοδοχείων είναι σαφής: Συγκεκριμένα, σε σχέση με το 2019, ενώ ο συνολικός αριθμός κλινών έχει αυξηθεί κατά μόλις 4%, στα ξενοδοχεία πέντε αστέρων η αύξηση είναι 23%, στα τεσσάρων αστέρων είναι 9%, στα τριών αστέρων είναι 2%, ενώ ο αριθμός κλινών στα ενός και δύο αστέρων έχει μειωθεί σημαντικά, και ειδικότερα κατά 13% και 12% αντιστοίχως. Ως αποτέλεσμα, σήμερα μία στις τέσσερις ξενοδοχειακές κλίνες είναι σε μονάδες πέντε αστέρων, έναντι μιας στις πέντε το 2019, ενώ έχει αυξηθεί –σε μικρότερο βαθμό– και το ποσοστό των κλινών σε τεσσάρων αστέρων ξενοδοχεία. Η ετήσια έρευνα για τον ξενοδοχειακό κλάδο, την οποία πραγματοποίησε το ΙΤΕΠ για λογαριασμό του ΞΕΕ, εκτιμά πως η συνολική συμβολή (άμεση και έμμεση) στο παραγόμενο προϊόν της ελληνικής οικονομίας φτάνει στα 17,815 δισ. ευρώ. Επιπλέον, υπολογίζει πως ο ξενοδοχειακός κλάδος το 2024 υποστήριξε συνολικά (άμεσα και έμμεσα) πάνω από 340.000 θέσεις απασχόλησης. Από αυτές, περίπου οι 143.000 θέσεις συνιστούν έμμεσες θέσεις που δημιουργήθηκαν σε άλλους κλάδους και όχι στα ξενοδοχεία. Με βάση τα δεδομένα αυτά, εκτιμάται πως η ελληνική ξενοδοχία συνέβαλε στη βελτίωση του εξωτερικού ισοζυγίου της ελληνικής οικονομίας κατά περίπου 7,9 δισ. ευρώ. Παράλληλα, διαπιστώνεται πως οι συνολικές επενδύσεις των ξενοδοχείων για το 2024 ξεπέρασαν το 1 δισ. ευρώ, ποσό το οποίο αντιστοιχεί στο 9% του τζίρου τους.",https://www.kathimerini.gr/wp-content/uploads/2025/03/c4-91-660x370.jpg?v=1743271196,
https://www.kathimerini.gr/economy/563521753/ependyseis-kai-allagi-stratigikis-apo-airbnb/,Επενδύσεις και αλλαγή στρατηγικής από Airbnb,2025-03-19,09:52:00,Οικονομία,Newsroom,Νέα σειρά από ταξιδιωτικές εμπειρίες και άλλες υπηρεσίες πρόκειται να ξεκινήσει τον Μάιο,"Δεκαέξι χρόνια μετά την ίδρυσή της η Airbnb επανεξετάζει τη στρατηγική της, βελτιώνοντας τα προσφερόμενα ακίνητα και εισάγοντας νέες εμπειρίες. Μια από τις πλέον δημοφιλείς πλατφόρμες βραχυχρόνιας ενοικίασης καταλυμάτων στον κόσμο έχει προκαλέσει έντονες αντιδράσεις σε κατοίκους, ταξιδιώτες και τοπικές Αρχές τα τελευταία χρόνια. Αρκετοί προορισμοί μάλιστα έχουν εναντιωθεί στον αυξανόμενο αριθμό των καταλυμάτων της, όπως η Φλωρεντία και η Βαρκελώνη, σε μια προσπάθεια να αναχαιτίσουν τη στεγαστική κρίση. Μερικές από τις πιο επιθετικές κινήσεις μάρκετινγκ της εταιρείας μάλιστα έχουν συγκεντρώσει επίσης πυρά, όπως η προσφορά στους επισκέπτες του Κολοσσαίου να γίνουν «μονομάχοι», κίνηση την οποία οι ντόπιοι και οι αξιωματούχοι της πόλης έσπευσαν να απορρίψουν ως «εξευτελιστική». Τώρα, ο κολοσσός των διακοπών επανεξετάζει τη στρατηγική του, προχωράει σε προσλήψεις και ετοιμάζεται να ανακοινώσει μια νέα σειρά από εμπειρίες και άλλες υπηρεσίες που πρόκειται να ξεκινήσουν τον Μάιο. Η πλατφόρμα με έδρα το Σαν Φρανσίσκο δήλωσε τον Φεβρουάριο ότι σχεδιάζει να επενδύσει 200 έως 250 εκατ. δολάρια φέτος για τη δημιουργία αυτών των επιχειρήσεων, με στόχο να αποκομίσει τελικά έσοδα 1 δισ. δολαρίων από αυτές. Η εταιρεία σχεδιάζει να επαναφέρει τις εμπειρίες της, προσφέροντας αύξηση διαμονής των χρηστών μέσω ταξιδιωτικών δραστηριοτήτων, όπως περιηγήσεις με ποδήλατο, γευσιγνωσίες φαγητού κ.ά. Η Airbnb άρχισε να προσφέρει μια περιορισμένη σειρά εμπειριών το 2016, αλλά ακύρωσε τα σχέδιά της όταν ξέσπασε η πανδημία. «Μέρος των επανασχεδιασμένων εμπειριών είναι να φέρουμε περισσότερα πράγματα στην πλατφόρμα, πράγματα που μπορεί κανείς να κάνει όταν ταξιδεύει», επισημαίνει η οικονομική διευθύντρια της Airbnb Ελι Μερτς. «Τελικά, ο στόχος θα ήταν πράγματα που μπορείτε να κάνετε στην πόλη σας επειδή είναι συναρπαστικά, ενδιαφέροντα και διαφοροποιημένα από άλλα πράγματα που μπορεί να κάνετε». Η εταιρεία στοχεύει επίσης να αυξήσει τον αριθμό των εργαζομένων περίπου κατά 10% φέτος, σε σύγκριση με αύξηση της τάξης του 6% πέρυσι με 7.300 εργαζομένους. Η επένδυση στις εμπειρίες θα βοηθήσει την Airbnb να ανταγωνιστεί το Viator του TripAdvisor και το GetYourGuide, λέει ο Νταν Βάσιολεκ, αναλυτής μετοχών στη Morningstar, προσθέτοντας πως αναμένει ότι η Airbnb θα φτάσει στα 10 δισ. δολάρια σε κρατήσεις από εμπειρίες μέχρι το τέλος της δεκαετίας. Ταυτόχρονα, η Airbnb θέλει να διατηρήσει ισχυρή κερδοφορία για τις επιχειρήσεις ενοικίασης κατοικιών, ιδίως μέσω της μεγαλύτερης χρήσης αυτοματισμών, εν μέρει για τη χρηματοδότηση νέων επενδύσεων. Η εταιρεία θα μπορούσε να παρέχει μια αγορά για υπηρεσίες κατά τη διάρκεια της παραμονής των χρηστών στο Airbnb, για παράδειγμα προσωπικούς σεφ και εκπαιδευτές, καθώς και να εισαγάγει επιλογές μεταφοράς, με πιθανή συμμετοχή συνεργατών, δήλωσε ο Κέβιν Κόπελμαν, ανώτερος αναλυτής στην επενδυτική τράπεζα TD Cowen. Με την πάροδο του χρόνου θα μπορούσε να επιλέξει να κάνει τις υπηρεσίες της διαθέσιμες σε όσους δεν μένουν σε Airbnb, είπε. Παρά τις αυξανόμενες ανησυχίες σχετικά με τη συμβολή της στον υπερτουρισμό, η δημοτικότητα της Airbnb συνεχίζει να αυξάνεται. Οι κρατήσεις κατά το θερινό τρίμηνο του 2024 αυξήθηκαν 8% στα 122,8 εκατ. σε σύγκριση με πέρυσι.",https://www.kathimerini.gr/wp-content/uploads/2025/03/35bd6e5f1d76ee418ab816b29674606a_Airbnb-5-660x370.jpg?v=1742337756,Η εταιρεία στοχεύει επίσης να αυξήσει τον αριθμό των εργαζομένων περίπου κατά 10% φέτος.
https://www.kathimerini.gr/economy/563475532/eforia-prosympliromena-sto-e2-ta-esoda-apo-to-airbnb/,Εφορία: Προσυμπληρωμένα στο Ε2 τα έσοδα από το Airbnb,2025-02-18,04:43:00,Οικονομία,Προκόπης Χατζηνικολάου,Οι κωδικοί με τα έσοδα είναι ξεκλείδωτοι και οι ιδιοκτήτες μπορούν να προβούν σε διορθώσεις,"Εντυπη έκδοση. Προσυμπληρωμένα θα είναι στο έντυπο Ε2 τα έσοδα από τις βραχυχρόνιες μισθώσεις, σύμφωνα με τις οδηγίες της φορολογικής διοίκησης για τη συμπλήρωση των κωδικών της αναλυτικής κατάστασης για τα μισθώματα ακίνητης περιουσίας. Παράλληλα, προσυμπληρωμένα θα είναι και τα στοιχεία για τις μακροχρόνιες. Τα στοιχεία για τα εισοδήματα που απέκτησαν οι φορολογούμενοι το 2024 από βραχυχρόνιες μισθώσεις ακινήτων έχουν συμπληρωθεί με βάση τα δεδομένα που έχει συλλέξει και έχει στη διάθεσή της η ΑΑΔΕ από τις πλατφόρμες βραχυχρόνιων μισθώσεων (Αirbnb, Βooking κ.λπ.). Βέβαια, οι ιδιοκτήτες και οι διαχειριστές των ακινήτων που τα εκμεταλλεύονται με το σύστημα των βραχυχρόνιων μισθώσεων μπορούν να παρέμβουν στους συγκεκριμένους κωδικούς, οι οποίοι θα είναι ξεκλείδωτοι, και να προβούν σε διορθώσεις. Αυτό σημαίνει ότι όσοι προχωρήσουν σε αλλαγές, ενδεχομένως να ζητηθούν από την ΑΑΔΕ τα σχετικά δικαιολογητικά. Με δεδομένη την κρισιμότητα του εντύπου Ε2, η ΑΑΔΕ δίνει οδηγίες για τη συμπλήρωσή του, οι οποίες αφορούν όχι μόνο τους κωδικούς των εισπράξεων από τα ενοίκια, αλλά και τους πίνακες και τα στοιχεία των ακινήτων. Σημειώνεται ότι τα εισοδήματα από ακίνητα που αποκτήθηκαν το 2024 φορολογούνται με συντελεστές: • 15% στα πρώτα 12.000 ευρώ του καθαρού εισοδήματος. • 35% στο τμήμα του καθαρού εισοδήματος από τα 12.001 έως τα 35.000 ευρώ. • 45% στο πάνω από τα 35.000 ευρώ τμήμα του καθαρού εισοδήματος. Παρακάτω παρατίθεται οδηγός με ερωτήσεις και απαντήσεις για την ορθή συμπλήρωση του εντύπου Ε2. 1. Πώς υποβάλλεται το έντυπο Ε2 της συζύγου σε περίπτωση εγγάμων; – Στην περίπτωση εγγάμων και εφόσον η σύζυγος έχει εισοδήματα από ακίνητη περιουσία που ανήκουν στη δική της κυριότητα, έχει υποχρέωση υποβολής του εντύπου Ε2 είτε χρησιμοποιώντας τους προσωπικούς της κωδικούς πρόσβασης είτε του υπόχρεου/συζύγου, με την επιλογή «Ε2 Συζύγου». 2. Με ποιον τρόπο υποβάλλεται το έντυπο Ε2 σε περίπτωση που έχει στην ιδιοκτησία του ακίνητα, τόσο ο σύζυγος όσο και η σύζυγος; – Και οι δύο σύζυγοι έχουν την υποχρέωση να υποβάλουν χωριστό έντυπο Ε2 για τα ακίνητα που έχουν στην ιδιοκτησία τους, έστω κι αν υπάρχει συνιδιοκτησία σε μερικά ή σε όλα τα ακίνητα. 3. Πώς συμπληρώνω τη στήλη Είδος μίσθωσης ακινήτου; – Η στήλη 17 συμπληρώνεται υποχρεωτικά επιλέγοντας το είδος μίσθωσης και την κατηγορία χρήσης ακινήτου, όπως εκμίσθωση γραφείου, δωρεάν παραχώρηση κατοικίας, κενό, βραχυχρόνια εκμίσθωση ακινήτων, εκμίσθωση κατοικίας που υπεκμισθώνεται κ.λπ. 4. Πώς συμπληρώνω στο έντυπο Ε2 του φορολογικού έτους 2024 το εισόδημα από βραχυχρόνια εκμίσθωση ή υπεκμίσθωση; – Από το φορολογικό έτος 2024 έχουν προσυμπληρωθεί τα στοιχεία των ακινήτων και το συνολικό ποσό εισοδήματος από βραχυχρόνια εκμίσθωση ή υπεκμίσθωση, σύμφωνα με τα στοιχεία των ακινήτων μέσω ψηφιακών πλατφορμών. Αφού ελέγξετε τα στοιχεία και εφόσον δεν συμφωνείτε, υπάρχει η δυνατότητα τροποποίησής τους. 5. Πώς συμπληρώνω το Ε2 φορολογικού έτους 2024 όταν κατά την υποβολή του εμφανίζεται μήνυμα για ποσά μισθωμάτων με τα οποία δεν συμφωνώ; – Τα ποσά του ενημερωτικού μηνύματος αντλούνται από την ηλεκτρονική πλατφόρμα δήλωσης μίσθωσης στοιχείων ακίνητης περιουσίας και αφορούν όλες τις ενεργές μισθώσεις του φορολογικού έτους 2024. Μπορείτε να ελέγξετε τη διάρκεια ισχύος των μισθωτηρίων και να προχωρήσετε σε λύση της μίσθωσης, όπου απαιτείται. 6. Πώς δηλώνεται ακίνητο, και το εισόδημα που προκύπτει απ’ αυτό, που έχει στην κατοχή του ένα ανήλικο εξαρτώμενο τέκνο; – Το ακίνητο θα καταχωριστεί στο Ε2 του γονέα που ασκεί τη γονική μέριμνα, στον πρώτο πίνακα και στον πίνακα Ι (Εκμισθούμενα κ.λπ. Ακίνητα) των συμπληρωματικών στοιχείων, επιλέγοντάς το στην πρώτη στήλη και συμπληρώνοντας το ονοματεπώνυμο και υποχρεωτικά τον ΑΦΜ του τέκνου στις αντίστοιχες στήλες. 7. Η συμπλήρωση της στήλης 11 που αφορά το πραγματικό ή τεκμαρτό μηνιαίο μίσθωμα είναι υποχρεωτική; – Για το φορολογικό έτος 2024 η συμπλήρωση της στήλης 11 είναι υποχρεωτική.",https://www.kathimerini.gr/wp-content/uploads/2025/02/22s1forol-2-660x370.jpg?v=1739855783,
https://www.kathimerini.gr/world/563470045/ipa-o-synidrytis-tis-airbnb-sto-ypoyrgeio-kyvernitikis-apotelesmatikotitas-toy-mask/,ΗΠΑ: Ο συνιδρυτής της Airbnb στο υπουργείο Κυβερνητικής Αποτελεσματικότητας του Μασκ,2025-02-14,09:31:56,Κόσμος,Newsroom,"Ο συνιδρυτής της Airbnb, Τζο Γκέμπια, εντάσσεται στο υπουργείο Κυβερνητικής Αποτελεσματικότητας μαζί με τον Eλον Μασκ, σύμφωνα με σημερινό δημοσίευμα των New York Times","Ο συνιδρυτής της Airbnb Τζο Γκέμπια εντάσσεται στο υπουργείο Κυβερνητικής Αποτελεσματικότητας μαζί με τον Eλον Μασκ, σύμφωνα με σημερινό δημοσίευμα των New York Times, οι οποίοι επικαλούνται πρόσωπο που γνωρίζει το θέμα. Ο Γκέμπια, μέλος του διοικητικού συμβουλίου της Tesla και στενός φίλος του Μασκ, σχεδιάζει να αρχίσει σύντομα δουλειά στο εν λόγω υπουργείο, αναφέρει η αμερικανική εφημερίδα, η οποία όμως δεν λέει ποιον ρόλο πρόκειται να έχει ο συγκεκριμένος στην ομάδα του Μασκ. Ο Λευκός Οίκος δεν απάντησε αμέσως σε αίτημα του Ρόιτερς για σχόλιο, ούτε η επικοινωνία με τον Γκέμπια κατέστη αμέσως δυνατή. Σε ανάρτησή του στο X την προηγουμένη της ορκωμοσίας του προέδρου Ντόναλντ Τραμπ, ο Γκέμπια είχε δηλώσει πως ψήφισε τους Ρεπουμπλικανούς, σηματοδοτώντας την πολιτική μεταστροφή του από το Δημοκρατικό Κόμμα. Με πληροφορίες από Reuters, ΑΠΕ – ΜΠΕ",https://www.kathimerini.gr/wp-content/uploads/2025/02/elon_musk-1-660x370.jpg?v=1739518228,Φωτογραφία αρχείου από Reuters
https://www.kathimerini.gr/economy/563451490/prosti-a-gia-apokrypsi-esodon-apo-ta-airbnb/,Πρόστιμα για απόκρυψη εσόδων από τα Airbnb,2025-02-04,10:47:00,Οικονομία,Προκόπης Χατζηνικολάου,Εως 28/2 η δήλωση εισοδημάτων από βραχυχρόνιες μισθώσεις - Βαριά πρόστιμα και αποβολή από τις πλατφόρμες για όσους δεν το πράξουν,"Με τσουχτερά πρόστιμα, αλλά και αποβολή από τις πλατφόρμες κινδυνεύουν οι ιδιοκτήτες ακινήτων που αποκτούν εισοδήματα από βραχυχρόνιες μισθώσεις τύπου Airbnb, εφόσον παραλείψουν να οριστικοποιήσουν τα στοιχεία – εισοδήματα για το 2024 στο μητρώο της Ανεξάρτητης Αρχής Δημοσίων Εσόδων (ΑΑΔΕ) έως τις 28 Φεβρουαρίου ή δεν έχουν εγγραφεί σε αυτό. Μέχρι την ίδια ημερομηνία οι υπόχρεοι έχουν περιθώριο να διορθώσουν τυχόν λάθη στις προσωρινές δηλώσεις που έχουν υποβάλει για τους λοιπούς δικαιούχους, τα ποσοστά εισοδήματος και άλλα απαραίτητα στοιχεία. Μετά την εκπνοή της προθεσμίας θα ξεκινήσουν εκτεταμένες διασταυρώσεις με στόχο να εντοπιστούν όσοι κρύβουν από την εφορία τα εισοδήματα που εισπράττουν από την εκμίσθωση των ακινήτων τους. Η φορολογική διοίκηση θα διασταυρώσει τα στοιχεία που θα δηλωθούν με τα δεδομένα που θα λάβει από τις πλατφόρμες Airbnb, Booking.com και VRBO, όπως προβλέπεται στο πρωτόκολλο συνεργασίας που έχουν υπογράψει. Σε πρώτη φάση οι έλεγχοι θα επικεντρωθούν σε ιδιοκτήτες και διαχειριστές ακινήτων τύπου Airbnb που δεν έχουν δηλώσει τον Αριθμό Μητρώου Ακινήτου (ΑΜΑ) στις ηλεκτρονικές πλατφόρμες βραχυχρόνιων μισθώσεων ή έχουν δηλώσει λανθασμένα στοιχεία για τα ακίνητά τους. Μέχρι τα τέλη Φεβρουαρίου οι υπόχρεοι έχουν περιθώριο να διορθώσουν τυχόν λάθη στις προσωρινές δηλώσεις που έχουν υποβάλει. Εφόσον διαπιστωθεί ότι τα ακίνητα είτε δεν έχουν δηλωθεί στο Μητρώο Ακινήτων Βραχυχρόνιας Διαμονής, είτε αναρτήθηκαν σε ψηφιακές πλατφόρμες χωρίς εμφανή αναγραφή του Αριθμού Μητρώου Ακινήτου (ΑΜΑ) Βραχυχρόνιας Διαμονής ή του Ειδικού Σήματος Λειτουργίας (ΕΣΛ) ή του Μοναδικού Αριθμού Γνωστοποίησης (ΜΑΓ), τότε θα αποστέλλονται στις εφορίες τα στοιχεία των ακινήτων και των διαχειριστών για την επιβολή έξτρα φόρων και προστίμων. Τα πρόστιμα για ιδιοκτήτες και διαχειριστές ακινήτων τύπου Airbnb ξεκινούν από 5.000 ευρώ. Συγκεκριμένα, για τη μη εγγραφή στο Μητρώο Ακινήτων Βραχυχρόνιας Μίσθωσης επιβάλλεται αυτοτελές πρόστιμο ανά έτος, ίσο με το 50% των ακαθάριστων εσόδων του φορολογικού έτους που διαπράττεται παράβαση, το οποίο δεν μπορεί να είναι μικρότερο των 5.000 ευρώ. Σε περίπτωση μη τήρησης εκ νέου των προϋποθέσεων εντός ενός έτους από την έκδοση της πράξης επιβολής του προστίμου, το πρόστιμο αυξάνεται στο διπλάσιο του αρχικώς επιβληθέντος. Για μη υποβολή ή υποβολή ανακριβούς δήλωσης βραχυχρόνιας διαμονής το πρόστιμο είναι ίσο με το διπλάσιο του μισθώματος, όπως αυτό εμφανίζεται στην ψηφιακή πλατφόρμα και σε περίπτωση εκπρόθεσμης δήλωσης βραχυχρόνιας διαμονής επιβάλλεται αυτοτελές διοικητικό πρόστιμο ύψους 100 ευρώ. Το πρόστιμο επιβάλλεται στον διαχειριστή και σε περίπτωση που δεν προκύπτει ότι ο διαχειριστής είναι υπεκμισθωτής ή τρίτος, το πρόστιμο επιβάλλεται εις βάρος του κύριου ή του επικαρπωτή του ακινήτου. Σημειώνεται ότι μέχρι την οριστικοποίηση της δήλωσης ο διαχειριστής ακινήτου μπορεί να διορθώνει λανθασμένες καταχωρίσεις και να τροποποιεί στοιχεία (λοιποί δικαιούχοι εισοδήματος, ποσοστά εισοδήματος κ.λπ.) χωρίς να αλλάζει ο ΑΜΑ και χωρίς να υπάρχει πρόστιμο εκπροθέσμου. Εν τέλει ο διαχειριστής ακινήτου έχει ικανό περιθώριο, από το τέλος κάθε έτους έως και την 28η Φεβρουαρίου υποβολής της δήλωσης φορολογίας εισοδήματος, για να αποτυπώσει τις συμφωνίες του με τους λοιπούς δικαιούχους εισοδήματος, στη βάση των πραγματικών γεγονότων και στη βάση του πραγματικού επιμερισμού του εισοδήματος.",https://www.kathimerini.gr/wp-content/uploads/2025/02/212fb7d3103b68f8386bad1d9d8a099a_diamerisma-esot-1-660x370.jpg?v=1738657818,"Μετά την εκπνοή της προθεσμίας θα ξεκινήσουν εκτεταμένες διασταυρώσεις σε συνεργασία με τις πλατφόρμες Airbnb, Booking.com και VRBO για να εντοπιστούν όσοι κρύβουν από την εφορία τα εισοδήματα από την εκμίσθωση των ακινήτων τους. [Shutterstock]"
https://www.kathimerini.gr/economy/563427331/diasothikan-20-000-katalymata-airbnb/,«Διασώθηκαν» 20.000 καταλύματα Αirbnb,2025-01-21,13:36:20,Οικονομία,Νίκος Ρουσάνογλου,Επετράπη τελικά η βραχυχρόνια μίσθωση επαγγελματικών ή βιομηχανικών χώρων που έχουν μετατραπεί σε κατοικίες,"Απεφεύχθη, έστω και την ύστατη ώρα, η υποχρεωτική «έξοδος» τουλάχιστον 15.000, ενδεχομένως ακόμη και 20.000, καταλυμάτων βραχυχρόνιας μίσθωσης από την αγορά, μετά τις αλλαγές που έγιναν στο νομοσχέδιο του υπουργείου Τουρισμού, πριν από την ψήφισή του στο τέλος της προηγούμενης εβδομάδας. Συγκεκριμένα, όπως είχαν επισημάνει φορείς της αγοράς ακινήτων, όπως η ΠΟΜΙΔΑ, αλλά και ο Σύνδεσμος Εταιρειών Βραχυχρόνιας Μίσθωσης Ακινήτων (STAMA), η προϋπόθεση τα καταλύματα να αποτελούν χώρους κύριας χρήσης κατοικίας (και να διαθέτουν φυσικό φωτισμό, αερισμό και κλιματισμό) απέκλειε ουσιαστικά όσα λειτουργούν ως τέτοια, έχοντας προέλθει από αλλαγή χρήσης – π.χ. γραφεία, καταστήματα, αποθήκες κ.ά. Αν είχε παραμείνει ως είχε η διάταξη αυτή, τότε περίπου το 20% των καταλυμάτων πανελλαδικά, κυρίως όμως εκείνα που βρίσκονται στα κέντρα των πόλεων, θα οδηγούνταν εκτός αγοράς και θα έπρεπε να αξιοποιηθούν με διαφορετικό τρόπο. Τα τελευταία χρόνια, θέλοντας να επωφεληθούν της άνθησης των βραχυχρόνιων μισθώσεων και φυσικά να αυξήσουν την απόδοση και τα έσοδά τους, χιλιάδες ιδιοκτήτες, αλλά και επενδυτές, είχαν σπεύσει να αναβαθμίσουν παλιά γραφεία (π.χ. σε κτίρια του κέντρου), ισόγεια καταστήματα σε κεντρικές γειτονιές, ακόμη και αποθήκες σε ισόγεια, μετατρέποντας τα ακίνητα αυτά σε διαμερίσματα πλήρως ανακαινισμένα. Τα ακίνητα αυτά θα έπρεπε να εξέλθουν της αγοράς, καθώς η διάταξη του νομοσχεδίου όριζε ότι θα έπρεπε η αλλαγή χρήσης σε κύριο χώρο κατοικίας να έχει γίνει μέχρι το 2011 (28 Ιουλίου), όταν δηλαδή ξεκίνησε να ισχύει ο νόμος περί τακτοποίησης αυθαιρέτων. Η αναδρομική αυτή ισχύς θα δημιουργούσε σοβαρά ζητήματα, ενδεχομένως συνταγματικότητας, στην εφαρμογή του νόμου, με αποτέλεσμα και προκειμένου να μην ακυρωθούν επενδύσεις αρκετών εκατομμυρίων ευρώ, να τροποποιηθεί. Συγκεκριμένα, απαλείφθηκε η λέξη κατοικία, κάτι που επιτρέπει τη διατήρηση της λειτουργίας των ακινήτων αυτών ως καταλύματα, μια και ούτως ή άλλως αποτελούν χώρους κύριας χρήσης. Αντιθέτως, δεν ισχύει το ίδιο για τυχόν ημιυπόγεια και υπόγεια, πατάρια, γκαράζ και γενικότερα τυχόν βοηθητικούς χώρους ενός κτιρίου, που έχουν μετατραπεί σε καταλύματα. Η απαγόρευση ισχύει για ημιυπόγεια, υπόγεια, πατάρια, γκαράζ και γενικότερα τυχόν βοηθητικούς χώρους ενός κτιρίου που έχουν μετατραπεί σε καταλύματα. Σύμφωνα με τον Στράτο Παραδιά, πρόεδρο της ΠΟΜΙΔΑ, «η διάταξη αυτή θα αχρήστευε τμήματα επαγγελματικών ή βιοτεχνικών κτιρίων, που η οικοδομική τους άδεια από άγνοια ή κακή τύχη των ιδιοκτητών τους είχε εκδοθεί σε ανύποπτο χρόνο ως αποθήκες. Πολλά από αυτά είναι καταλύματα στο κέντρο της Αθήνας και άλλων μεγάλων πόλεων της χώρας που λειτουργούν με απόλυτη επιτυχία από δεκαετίας, έχοντας μετατραπεί από εγκαταλελειμμένα “κουφάρια” σε σύγχρονες κατοικίες, υψηλής ποιότητας και αισθητικής». Κατά τον ίδιο, «αν στόχος της διάταξης ήταν να λυθεί το πρόβλημα της έλλειψης ακινήτων για μακροχρόνια στέγη, δεν θα συνέβαλε στο παραμικρό. Τα περισσότερα από τα καταλύματα αυτής της κατηγορίας είναι πλήρως ακατάλληλα για οικογενειακή στέγη είτε λόγω θέσης τους (εμπορικό κέντρο Αθήνας όπου ουδέποτε υπήρχαν κατοικίες) είτε λόγω της θέσης τους στις πολυκατοικίες είτε λόγω διαρρύθμισής τους σε μικρά στούντιο είτε γιατί βρίσκονται μακριά από οικιστικές περιοχές μόνιμης κατοικίας». Στις υπόλοιπες απαιτούμενες προδιαγραφές, πέραν του να διαθέτουν τα καταλύματα επαρκή φωτισμό, αερισμό και κλιματισμό, θα πρέπει επίσης να είναι ασφαλισμένα έναντι αστικής ευθύνης για ζημιές ή ατυχήματα που μπορεί να προκληθούν, να διαθέτουν υπεύθυνη δήλωση ηλεκτρολόγου εγκαταστάτη, πυροσβεστήρες και ανιχνευτές καπνού, ρελέ διαρροής ή ρελέ αντιηλεκτροπληξιακό και ενδείξεις σήμανσης διαφυγής και να διαθέτουν πιστοποιητικό μυοκτονίας και απεντόμωσης, φαρμακείο με είδη πρώτων βοηθειών, καθώς και οδηγό με τηλέφωνα πρώτης ανάγκης. Σημαντικό κρίνεται και το γεγονός ότι η ισχύς των μέτρων αυτών ξεκινάει από την 1η Οκτωβρίου, δίνοντας ουσιαστικά ένα μεγάλο χρονικό περιθώριο προσαρμογής και συμμόρφωσης των διαχειριστών και ιδιοκτητών ακινήτων, αλλά επιτρέποντας τη λειτουργία με το υφιστάμενο καθεστώς και την επερχόμενη θερινή τουριστική περίοδο. Σε χθεσινή ανακοίνωσή του ο STAMA επισήμανε ότι «η θέσπιση προδιαγραφών στις βραχυχρόνιες μισθώσεις με την ψήφιση του νέου νομοσχεδίου αποτελεί ένα θετικό και απαραίτητο βήμα για την αναβάθμιση των υπηρεσιών φιλοξενίας μας και χαιρετίζουμε την ψήφισή τους. Ως σύνδεσμος έχουμε ανακοινώσει τις θέσεις μας και έχουμε καταθέσει τις προτάσεις μας προς τα αρμόδια υπουργεία με υπόμνημά μας στις 19 Μαΐου 2024 στο οποίο προτείναμε την επίσημη υιοθέτηση προδιαγραφών που θα ενισχύουν την ποιότητα της παρεχόμενης διαμονής και την ασφάλεια των επισκεπτών μας, αν και τη συντριπτική πλειονότητά τους την εφαρμόζουμε από καιρό. Η απαλοιφή του περιορισμού για κύρια χρήση κατοικίας αποτελεί ορόσημο για τη βραχυχρόνια μίσθωση, διασώζοντας επενδύσεις εκατομμυρίων και εξασφαλίζοντας νέες ευκαιρίες ανάπτυξης γιατί η βραχυχρόνια μίσθωση συνεισφέρει εκατομμύρια ευρώ ετησίως στην ελληνική οικονομία και ενισχύει τις τοπικές κοινότητες μέσω ταξιδιωτικών δαπανών και νέων θέσεων εργασίας. Διασώθηκαν μεγάλες επενδύσεις που έχουν ήδη γίνει, αλλά και θα γίνουν στο μέλλον, ενώ ταυτόχρονα πολλοί χώροι θα διατηρήσουν το δικαίωμα να βρίσκουν μια νέα χρήση και όχι να αφήνονται στην εγκατάλειψη και τη λήθη του χρόνου», καταλήγει ο STAMA.",https://www.kathimerini.gr/wp-content/uploads/2025/01/ce4d1280476923c7448c7fbf8e8714b6_c4-24-1-660x370.jpg?v=1737410986,"Η προϋπόθεση τα καταλύματα να αποτελούν χώρους κύριας χρήσης κατοικίας (και να διαθέτουν φυσικό φωτισμό, αερισμό και κλιματισμό) απέκλειε ουσιαστικά όσα είχαν προέλθει από αλλαγή χρήσης, π.χ. γραφεία, καταστήματα, αποθήκες κ.ά. Στη φωτογραφία, κλειδοθήκες Αirbnb σε πολυκατοικία στο κέντρο της Αθήνας."
https://www.kathimerini.gr/world/563414776/ispania-i-kyvernisi-ayxanei-ti-forologia-ton-airbnb/,Ισπανία: Η κυβέρνηση αυξάνει τη φορολογία των Airbnb,2025-01-13,17:40:03,Κόσμος,Newsroom,"«Δεν είναι δίκαιο εκείνοι που έχουν τρία, τέσσερα ή πέντε διαμερίσματα βραχυχρόνιας μίσθωσης να πληρώνουν λιγότερους φόρους από τα ξενοδοχεία», είπε ο Ισπανός πρωθυπουργός Πέδρο Σάντσεθ","Η Ισπανία σχεδιάζει να αυξήσει τους φόρους για τα ενοίκια κατοικιών βραχυχρόνιων μισθώσεων έτσι ώστε οι ιδιοκτήτες τους να πληρώνουν «σαν επιχείρηση», δήλωσε σήμερα ο πρωθυπουργός Πέδρο Σάντσεθ, καθώς οι κάτοικοι των μεγαλύτερων πόλεων της χώρας βρίσκονται πια αντιμέτωποι με τιμές ενοικίων που έχουν εκτοξευθεί. «Δεν είναι δίκαιο εκείνοι που έχουν τρία, τέσσερα ή πέντε διαμερίσματα βραχυχρόνιας μίσθωσης να πληρώνουν λιγότερους φόρους από τα ξενοδοχεία ή τους εργαζόμενους», είπε ο Σάντσεθ σε μια εκδήλωση για την οικονομικά προσιτή στέγη. Το μέτρο θα βασιστεί στη νέα οδηγία της Ευρωπαϊκής Ενωσης σχετικά με τον Φόρο Προστιθέμενης Αξίας (ΦΠΑ) για τις ψηφιακές πλατφόρμες, είπε. Τα ισπανικά ξενοδοχεία πληρώνουν τώρα μειωμένο ποσοστό ΦΠΑ 10%, που περιλαμβάνεται στον λογαριασμό. Ο Σάντσεθ υποσχέθηκε, επίσης, αυστηρότερα μέτρα για την καταπολέμηση της απάτης γύρω από τις βραχυχρόνιες μισθώσεις χωρίς να υπεισέλθει σε λεπτομέρειες. Τον περασμένο μήνα, οι Αρχές ξεκίνησαν έρευνα σε βάρος της Airbnb επειδή δεν διέγραψε χιλιάδες παραπλανητικές προσφορές μισθώσεων από την πλατφόρμα της. Ο Σάντσεθ είπε πως η κυβέρνηση θα προωθήσει την κατασκευή κοινωνικών κατοικιών. Ωστόσο, η κυβέρνηση μειοψηφίας του είναι υποχρεωμένη να δίνει διαρκώς μάχη προκειμένου να περάσει οποιοδήποτε νομοσχέδιο από το κατακερματισμένο κοινοβούλιο. Οι προτάσεις του Σοσιαλιστικού Κόμματός έχουν οδηγήσει σε επικρίσεις τόσο από τη Δεξιά –που τις χαρακτηρίζει πολύ παρεμβατικές– όσο και από τη ριζοσπαστική Αριστερά που κατηγορεί τους κεντρώους Σοσιαλιστές ότι είναι πολύ ήπιοι με τους ιδιοκτήτες. «Καθήκον της κυβέρνησης είναι να αποτρέψει την εντελώς ανεξέλεγκτη επέκταση κερδοσκοπικών και τουριστικών χρήσεων εις βάρος των κατοίκων», είπε ο Σάντσεθ. Πηγή: ΑΠΕ-ΜΠΕ, Reuters, AFP",https://www.kathimerini.gr/wp-content/uploads/2025/01/AP24303229218596-660x370.jpg?v=1736782775,(AP Photo/Rafiq Maqbool)
https://www.kathimerini.gr/economy/563401789/ti-allazei-fetos-sti-forologia-ton-airbnb/,Τι αλλάζει φέτος στη φορολογία των Airbnb,2025-01-04,14:42:00,Οικονομία,Newsroom,"Διάρκεια μίσθωσης, παρεχόμενες υπηρεσίες, αριθμός καταλυμάτων διαμορφώνουν τον φόρο, σύμφωνα με οδηγό της ΑΑΔΕ","Η διάρκεια της μίσθωσης, το εύρος των παρεχόμενων υπηρεσιών και ο αριθμός των υπό εκμετάλλευση ακινήτων είναι τα βασικότερα κριτήρια με τα οποία προσδιορίζονται και οι φορολογικές επιβαρύνσεις και άλλες υποχρεώσεις των φορολογουμένων που δραστηριοποιούνται στη βραχυχρόνια μίσθωση και γενικότερα στην εκμίσθωση κατοικιών με χαρακτήρα φιλοξενίας. Αυτά προκύπτουν από τον αναλυτικό οδηγό που εξέδωσε η ΑΑΔΕ. Επίσης, ειδικά για το 2025, έχει απαγορευτεί και η έκδοση Αριθμού Μητρώου Ακινήτου (ΑΜΑ) στα πρώτα τρία διαμερίσματα του Δήμου Αθηναίων, κάτι που σημαίνει ότι δεν μπορεί να προστεθεί κάποιο νέο κατάλυμα (ή να ανανεωθεί κάποια μίσθωση από ιδιώτη σε διαχειριστή καταλυμάτων βραχυχρόνιας μίσθωσης). Ο περιορισμός αυτός αφορά όλες τις δημοφιλείς περιοχές του κέντρου της Αθήνας, όπως η Πλάκα, το Κολωνάκι, το Κουκάκι, το Σύνταγμα, το Μοναστηράκι, τα Εξάρχεια, τα Ιλίσια, η Νεάπολη, το Μετς, ο Νέος Κόσμος, ο Αγιος Αρτέμιος, το Παγκράτι, ο Βοτανικός, το Μεταξουργείο, το Γκάζι, τα Πετράλωνα και το Ρουφ. Αρχής γενομένης από τη διάρκεια, ως βραχυχρόνιες ορίζονται οι μισθώσεις διάρκειας έως 59 ημερών (συνεχόμενων), ενώ οι άνω των 60 ημερών θεωρούνται μακροχρόνιες κι έχουν διαφορετική φορολογική αντιμετώπιση. Με βάση τον οδηγό της ΑΑΔΕ, ακόμα κι αν μια μακροχρόνια μίσθωση διακοπεί πρόωρα (π.χ. στην 40ή ημέρα), εξακολουθεί να θεωρείται ως τέτοια, καθώς λαμβάνεται υπόψη η αρχική συμφωνία μεταξύ των δύο πλευρών και όχι η τελική διάρκεια αυτής. Επίσης, εφόσον κατά τη διάρκεια της μίσθωσης συμφωνηθεί η αναμίσθωση του ακινήτου στον ίδιο μισθωτή, η χρονική διάρκεια της αναμίσθωσης, για τον χαρακτηρισμό της μίσθωσης ως βραχυχρόνιας ή μη, εξετάζεται αυτοτελώς. Για παράδειγμα, σε περίπτωση που κατά τη διάρκεια βραχυχρόνιας μίσθωσης από 10.6.2024 μέχρι 30.7.2024 (ημερομηνία αναχώρησης 31.7.2024), ήτοι διάρκειας 51 ημερών, συμφωνηθεί η διαμονή του μισθωτή μέχρι τις 12.8.2024 (ημερομηνία αναχώρησης 13.8.2024), με αποτέλεσμα η συνολική διάρκεια της διαμονής του να ανέρχεται σε 64 ημέρες, θεωρείται ότι έχει συναφθεί δεύτερη μίσθωση από 31.7.2024 έως 12.8.2024, διάρκειας 13 ημερών, η οποία είναι επίσης βραχυχρόνια. Εκτός από τη διάρκεια, οι άλλες δύο προϋποθέσεις για να κατατάσσεται μια μίσθωση ως βραχυχρόνια είναι το ακίνητο να είναι επιπλωμένο και να μην παρέχονται πρόσθετες υπηρεσίες πέραν των κλινοσκεπασμάτων. Το ίδιο ισχύει ανεξάρτητα από το αν η μίσθωση γίνεται μέσω ψηφιακής πλατφόρμας ή όχι. Αν προσφέρονται υπηρεσίες, όπως πρωινό, καθαριότητα ή μεταφορά, το ακίνητο θεωρείται τουριστικό κατάλυμα και υπάγεται σε διαφορετικό φορολογικό και διοικητικό καθεστώς. Ως βραχυχρόνιες ορίζονται οι μισθώσεις διάρκειας έως 59 ημερών (συνεχόμενων), ενώ οι άνω των 60 ημερών θεωρούνται μακροχρόνιες κι έχουν διαφορετική φορολο-γική αντιμετώπιση. Σε αυτή την περίπτωση ο ιδιοκτήτης υποχρεούται να προχωρήσει σε έναρξη επιχειρηματικής δραστηριότητας και να τηρεί τις διατάξεις που ισχύουν για τουριστικές επιχειρήσεις. Στις υποχρεώσεις των ιδιοκτητών που εκμισθώνουν ακίνητα βραχυχρόνια περιλαμβάνεται και η εγγραφή στο Μητρώο Ακινήτων Βραχυχρόνιας Διαμονής της ΑΑΔΕ και η απόκτηση Αριθμού Μητρώου Ακινήτου (ΑΜΑ). Ο ΑΜΑ πρέπει να αναγράφεται σε κάθε ανάρτηση στις ψηφιακές πλατφόρμες και σε κάθε μέσο προβολής του ακινήτου. Επιπλέον, για κάθε μίσθωση πρέπει να υποβάλλεται δήλωση βραχυχρόνιας διαμονής, ενώ τα έσοδα φορολογούνται ανάλογα με τον αριθμό των ακινήτων που εκμισθώνονται. Σημειώνεται ότι σε περίπτωση διάθεσης ενός ακινήτου για βραχυχρόνια μίσθωση είτε εξ ολοκλήρου ως ενιαίου χώρου είτε τμηματικά ως μεμονωμένων χώρων (τμηματική μίσθωση ακινήτου) θα πρέπει να λαμβάνονται ξεχωριστοί ΑΜΑ και για όλο το ακίνητο και για κάθε χώρο που διατίθεται διακριτά για βραχυχρόνια μίσθωση. Διευκρινίζεται επίσης ότι σε περίπτωση που φυσικό πρόσωπο διαθέτει για βραχυχρόνια μίσθωση δύο δωμάτια (δωμάτιο Α και δωμάτιο Β) εντός του ίδιου διαμερίσματος/μονοκατοικίας, για τα οποία έχει λάβει δύο διαφορετικούς ΑΜΑ καθώς και έναν τρίτο ΑΜΑ για τη μίσθωση των δύο δωματίων (δωμάτιο Α+Β) από κοινού (δηλαδή οι δύο αριθμοί αφορούν τη μίσθωση κάθε δωματίου ξεχωριστά και ο ένας την από κοινού μίσθωση των δύο δωματίων), τότε το φυσικό πρόσωπο θεωρείται ότι διαθέτει δύο και όχι τρία ακίνητα για βραχυχρόνια μίσθωση. Για εισοδήματα από έως δύο ακίνητα που πληρούν τις προϋποθέσεις, ο φόρος υπολογίζεται ως εισόδημα από ακίνητη περιουσία. Αντιθέτως, αν εκμισθώνονται τρία ή περισσότερα ακίνητα, το εισόδημα φορολογείται ως επιχειρηματική δραστηριότητα. Σε αυτή την περίπτωση ο ιδιοκτήτης υποχρεούται να κάνει έναρξη επιχειρηματικής δραστηριότητας και να υπαχθεί ενδεχομένως σε ΦΠΑ 13%. Σε περίπτωση συνιδιοκτησίας ακινήτου βραχυχρόνιας μίσθωσης, η κατηγορία του εισοδήματος που αποκτάται κρίνεται ατομικά για καθένα εκ των φυσικών προσώπων συνιδιοκτητών. Για παράδειγμα, στην περίπτωση που ένα φυσικό πρόσωπο (Α) διαθέτει για βραχυχρόνια μίσθωση δύο ακίνητα στα οποία κατέχει το 100% της πλήρους κυριότητας και ένα τρίτο ακίνητο στο οποίο κατέχει το 50% της πλήρους κυριότητας και το άλλο 50% κατέχει ένα άλλο φυσικό πρόσωπο (Β), το οποίο δεν διαθέτει άλλο ακίνητο για βραχυχρόνια μίσθωση, τότε μόνο ο Α αποκτά εισόδημα από επιχειρηματική δραστηριότητα, καθώς διαθέτει τρία ακίνητα για βραχυχρόνια μίσθωση, ενώ ο Β αποκτά εισόδημα από ακίνητα, καθώς διαθέτει μόνο ένα ακίνητο για βραχυχρόνια μίσθωση.",https://www.kathimerini.gr/wp-content/uploads/2025/01/f521dec1fe148cc3253bd6bcad532414_Polukatoikia-kale-6-660x370.jpg?v=1735933553,"Για όλη τη διάρκεια του 2025 έχει απαγορευτεί και η έκδοση Αριθμού Μητρώου Ακινήτου (ΑΜΑ) στα πρώτα τρία διαμερίσματα του Δήμου Αθηναίων, κάτι που σημαίνει ότι δεν μπορεί να προστεθεί κάποιο νέο κατάλυμα (ή να ανανεωθεί κάποια μίσθωση από ιδιώτη σε διαχειριστή καταλυμάτων βραχυχρόνιας μίσθωσης). [shutterstock]"
https://www.kathimerini.gr/society/astynomiko/563396371/glyfada-entopistike-pistoli-se-airbnb-poy-eiche-enoikiastei-apo-toyrko/,Γλυφάδα: Εντοπίστηκε πιστόλι σε Airbnb που είχε ενοικιαστεί από Τούρκο,2024-12-30,11:08:08,Αστυνομικό,Γιάννης Σουλιώτης,Το όπλο μεταφέρθηκε στα Εγκληματολογικά Εργαστήρια για εξέταση.,"Οπλο εντοπίστηκε το περασμένο Σάββατο 28/12 σε διαμέρισμα Airbnb στη Γλυφάδα επί της οδού Γούναρη. Eιδικότερα, η Αστυνομία και συγκεκριμένα η διεύθυνση Αντιμετώπισης Οργανωμένου Εγκλήματος ειδοποιήθηκε από την ιδιοκτήτρια του διαμερίσματος και προέβη στην κατάσχεση του όπλου. Εκτιμάται ότι οι προηγούμενοι ενοικιαστές το άφησαν ή το ξέχασαν εκεί, κατά την αποχώρησή τους. Πρόκειται για ένα πιστόλι των 9mm με γεμιστήρα και 16 φυσίγγια. Σημειώνεται ότι το διαμέρισμα είχε ενοικιαστεί προηγουμένως από έναν Τούρκο για την περίοδο μεταξύ 9 και 16 Δεκεμβρίου για τρία άτομα. Το πιστόλι κατασχέθηκε προκειμένου να αποσταλεί στα Εγκληματολογικά Εργαστήρια για εργαστηριακές εξετάσεις. Σημειώνεται ότι από τις έρευνες, δεν προέκυψε κάποια σχέση με το πρόσφατο περιστατικό με τους πυροβολισμούς στη Γλυφάδα.",https://www.kathimerini.gr/wp-content/uploads/2024/12/shutterstock_2417918027_1_1-1-2-1-1-1-1-1-1-1-1-4-660x370.jpg?v=1735549683,Φωτ. αρχείου: Shutterstock
https://www.kathimerini.gr/economy/563394073/pano-apo-1-ekat-klines-airbnb-xeperasan-ta-xenodocheia/,Πάνω από 1 εκατ. κλίνες Airbnb – Ξεπέρασαν τα ξενοδοχεία,2024-12-28,13:43:04,Οικονομία,Ηλίας Μπέλλος,"Τον Αύγουστο, στην κορύφωση της σεζόν, διατέθηκαν για βραχυχρόνια μίσθωση περισσότερα από 230.000 καταλύματα σε όλη τη χώρα με 1,02 εκατ. κλίνες, όταν οι προσφερόμενες από τα ξενοδοχεία ήταν 887.740","Σημαντική αύξηση κατέγραψαν κατά το 2024 τα καταλύματα που προσφέρονται για βραχυχρόνιες μισθώσεις, με αποτέλεσμα να ξεπεράσουν τον Αύγουστο τις 230.000 πανελλαδικά. Με αυτόν τον τρόπο ξεπέρασαν το 1 εκατ. και συγκεκριμένα έφτασαν τo 1,022 εκατ. οι προσφερόμενες κλίνες σε αυτά, όταν το σύνολο των κλινών στα ξενοδοχεία ανέρχεται στα 887.740 κρεβάτια. Μαζί με την αύξηση της προσφοράς αυξήθηκε όμως και η πληρότητα, που έφτασε στο 59% τον Αύγουστο, μαρτυρώντας την ύπαρξη σημαντικής ζήτησης για τέτοιου είδους διαμονή του εισερχόμενου τουρισμού. Στην πραγματικότητα, σχολιάζουν κύκλοι της αγοράς, εάν δεν υπήρχαν τα διαθέσιμα προς βραχυχρόνια μίσθωση καταλύματα, δεν θα ήταν δυνατό να εξυπηρετηθεί η ζήτηση για ταξίδια στην Ελλάδα, τόσο σε αστικά κέντρα όπως η Αθήνα όσο και σε καλοκαιρινούς προορισμούς. Είναι χαρακτηριστικό ότι ακόμη και η εποχική μείωση των διαθέσιμων προς βραχυχρόνια μίσθωση καταλυμάτων που παρατηρείται πάντοτε μετά το καλοκαίρι δεν στάθηκε ικανή να επαναφέρει την προσφορά τέτοιων ακινήτων σε επίπεδα παρόμοια με τα περυσινά, ακόμη και μετά την εξαγγελία των μέτρων της κυβέρνησης, τα οποία ωστόσο θα ισχύσουν από τον Ιανουάριο. Ετσι, με βάση τα στοιχεία του ινστιτούτου του Συνδέσμου Ελληνικών Τουριστικών Επιχειρήσεων (ΙΝΣΕΤΕ), τον Νοέμβριο του 2024 τα καταλύματα μειώθηκαν στις 205.000 έναντι 185.000 καταλυμάτων τον αντίστοιχο περυσινό μήνα, παρουσιάζοντας ετήσια αύξηση κατά 20.000 μονάδες. Στην πράξη αυτό ισοδυναμεί με επιπλέον 90.000 κρεβάτια, καθώς τον Νοέμβριο διετίθενταο 920.000 κλίνες έναντι 830.000 τον αντίστοιχο μήνα του 2023. Η ανάλυση της πληρότητας των καταλυμάτων για το πρώτο τρίμηνο του 2024 δείχνει μια σταθερότητα σε σχέση με την αντίστοιχη περίοδο του 2023, παρά την αύξηση της προσφοράς καταλυμάτων και κλινών, σύμφωνα πάντοτε με τα δεδομένα του ΙΝΣΕΤΕ. «Αυτό υποδηλώνει ότι η ζήτηση αυξήθηκε παράλληλα με την προσφορά, οδηγώντας σε διατήρηση των επιπέδων πληρότητας», σχολιάζουν οι αναλυτές του Ινστιτούτου. Κατά το δεύτερο τρίμηνο του 2024, παρατηρήθηκε αύξηση της πληρότητας σε σύγκριση με το δεύτερο τρίμηνο του 2023, γεγονός που υποδεικνύει μεγαλύτερη ζήτηση κατά την περίοδο αυτή. Το τρίτο τρίμηνο, η πληρότητα των καταλυμάτων παρέμεινε σταθερή συγκριτικά με την ίδια περίοδο του 2023. Αν και ο Σεπτέμβριος κατέγραψε μικρή αύξηση στην πληρότητα σε σχέση με το 2023 (45% έναντι 43%), η γενικότερη εικόνα δείχνει σταθερότητα και ισχυρή ζήτηση κατά τη διάρκεια του καλοκαιριού. Το τέταρτο τρίμηνο του 2024 ξεκίνησε παρουσιάζοντας αύξηση στην πληρότητα τον Οκτώβριο, η οποία συνεχίστηκε τον Νοέμβριο, αν και με επιβραδυνόμενο ρυθμό. Γενικά η πληρότητα ήταν μειωμένη τους τέσσερις πρώτους μήνες σε σχέση με τους αντίστοιχους περυσινούς και αυξημένη στη συνέχεια, με εξαίρεση τον Ιούλιο που παρουσίασε οριακή μείωση. Αν δεν υπήρχαν τα Airbnb, δεν θα ήταν δυνατό να εξυπηρετηθεί η ζήτηση για ταξίδια στην Ελλάδα, σχολιάζουν κύκλοι της αγοράς. Η κυβέρνηση, μετά τα περυσινά μέτρα για τη φορολογική αντιμετώπιση της συγκεκριμένης δραστηριότητας και ειδικότερα της επιβολής υποχρέωσης έναρξης επαγγελματικής δραστηριότητας για οποιονδήποτε διαθέτει πάνω από δύο καταλύματα στην αγορά αυτή, επανήλθε φέτος με νέα μέτρα. Επιχειρώντας να διαμορφώσει συνθήκες δίκαιου ανταγωνισμού με τα ξενοδοχεία, να προστατεύσει προορισμούς και γειτονιές από την αλλοίωση του χαρακτήρα τους, αλλά και να ανακουφίσει τη στεγαστική κρίση δίνοντας κίνητρα για επιστροφή καταλυμάτων που διατίθενται βραχυχρόνια στην αγορά των μακροχρόνιων μισθώσεων, εισήγαγε ρυθμίσεις για τη λειτουργία τους, αλλά και «πάγωμα» της προσφοράς σε περιοχές όπου παρατηρείται έντονα το φαινόμενο, όπως στα τρία πρώτα διαμερίσματα της πρωτεύουσας. Θεσπίστηκε έτσι από το υπουργείο Τουρισμού για πρώτη φορά πλαίσιο λειτουργίας των ακινήτων που μισθώνονται βραχυχρόνια με προδιαγραφές υγιεινής και ασφάλειας. Παρέχεται, μάλιστα, η δυνατότητα ελέγχου του τουριστικού προϊόντος αυτού από τις υπηρεσίες του υπουργείου Τουρισμού, σε συνεργασία με τις αντίστοιχες υπηρεσίες της Ανεξάρτητης Αρχής Δημοσίων Εσόδων. Ειδικότερα, τα ακίνητα θα πρέπει να είναι ασφαλισμένα για αστική ευθύνη για ζημιές ή ατυχήματα που μπορεί να προκληθούν, θα πρέπει να αποτελούν χώρους κύριας χρήσης και να διαθέτουν φυσικό φωτισμό, αερισμό και κλιματισμό, ενώ θεσπίζεται πλαίσιο ελέγχου τήρησης των προδιαγραφών με δυνατότητα επιβολής κυρώσεων και προστίμων υπέρ του ελληνικού Δημοσίου σε περιπτώσεις παραβάσεων, αντίστοιχες με τις ισχύουσες στα τουριστικά καταλύματα. Το κατά πόσον τα μέτρα θα οδηγήσουν σε περιορισμό του Airbnb και στην εξασφάλιση της ποιοτικής λειτουργίας αυτών των καταλυμάτων, δεν θα γίνει γνωστό πριν από τη δημοσίευση των στοιχείων του πρώτου τριμήνου τουλάχιστον.",https://www.kathimerini.gr/wp-content/uploads/2024/12/shutterstock_336180587-2-660x370.jpg?v=1735386120,Shutterstock
https://www.kathimerini.gr/economy/563374423/ligotera-ta-airbnb-sto-kentro-tis-athinas/,Λιγότερα τα Airbnb στο κέντρο της Αθήνας,2024-12-16,08:30:06,Οικονομία,Νίκος Ρουσάνογλου,"Αιτία, η συνηθισμένη εποχική δραστηριότητα – Δεν υπήρξε έκρηξη νέων καταλυμάτων για να προλάβουν το μπλόκο από το 2025","Αυξημένα από πέρυσι, αλλά και σαφώς λιγότερα σε σύγκριση με τον Σεπτέμβριο, εμφανίζονται σήμερα τα καταλύματα βραχυχρόνιας μίσθωσης στο κέντρο της Αθήνας. Σύμφωνα με στοιχεία που παρείχε για λογαριασμό της «Κ» η AirDNA, η οποία καταγράφει την πορεία της αγοράς βραχυχρόνιων μισθώσεων, στις αρχές Δεκεμβρίου, στο κέντρο της Αθήνας εντοπίζονται 9.931 καταλύματα, αριθμός που είναι 8,2% χαμηλότερος σε σχέση με τον Σεπτέμβριο, όταν το σχετικό μέγεθος ανερχόταν σε 10.823. Παρότι δηλαδή μεσολάβησαν τρεις μήνες από τη γνωστοποίηση του μέτρου της απαγόρευσης λειτουργίας νέων καταλυμάτων στα τρία πρώτα δημοτικά διαμερίσματα του Δήμου Αθηναίων, στο διάστημα αυτό όχι μόνο δεν αυξήθηκε η είσοδος νέων ακινήτων σε καθεστώς βραχυχρόνιας μίσθωσης, αλλά αντιθέτως παρατηρείται η συνηθισμένη εποχική μείωση του αριθμού τους, όπως συμβαίνει κάθε χρόνο τέτοια περίοδο. Στελέχη της αγοράς επισημαίνουν ότι η μείωση που παρατηρείται δεν οφείλεται στα μέτρα της κυβέρνησης, δηλαδή δεν έχει σημειωθεί κάποιο «κύμα» εξόδου από την αγορά. Αντιθέτως, υπογραμμίζουν ότι κάθε χρόνο, κατά τη χειμερινή περίοδο, κάποια ακίνητα αποσύρονται από τις πλατφόρμες, ώστε να εκτελεστούν εργασίες συντήρησης κι επισκευής, ενόψει της επόμενης χρονιάς. Αυτό είναι λιγότερο εμφανές στις περιοχές υψηλής ζήτησης, που έχουν σημαντική κίνηση και την εορταστική περίοδο. Υπενθυμίζεται ότι με βάση τα μέτρα που θα τεθούν σε ισχύ από την 1η Ιανουαρίου του 2025 και για τουλάχιστον 12 μήνες, θα απαγορευτεί η έκδοση νέων ΑΜΑ (Αριθμός Μητρώου Ακινήτου) σε περιοχές όπως τα Εξάρχεια, το εμπορικό τρίγωνο, το Κουκάκι, η Αγίου Κωνσταντίνου, το Κολωνάκι, το Παγκράτι, ο Νέος Κόσμος, ο Βοτανικός, ο Κεραμεικός και το Θησείο. Πρακτικά, σχεδόν στο σύνολο του στενού «πυρήνα» του κέντρου της πόλης και όλες οι συνοικίες που βρίσκονται κοντά στα δημοφιλή τουριστικά αξιοθέατα της Αθήνας, δεν θα επιτρέπεται η λειτουργία νέων καταλυμάτων, όπως αυτό προκύπτει με βάση την υποχρέωση έκδοσης νέου ΑΜΑ. Κάθε χρόνο, κατά τη χειμερινή περίοδο, κάποια ακίνητα αποσύρονται από τις πλατφόρμες, ώστε να εκτελεστούν εργασίες συντήρησης. Παρότι όμως θα περίμενε κανείς να υπάρξει μια σημαντική αύξηση του αριθμού των καταλυμάτων στη διάρκεια των τελευταίων μηνών του 2024, προκειμένου οι ενδιαφερόμενοι να προλάβουν την απαγόρευση, εντέλει αυτό δεν έχει συμβεί και μάλιστα ισχύει για όλες τις περιοχές, ακόμη και το εμπορικό τρίγωνο, όπου στις αρχές Δεκεμβρίου λειτουργούσαν 2.265 καταλύματα, ή 1,35% λιγότερα από τον Σεπτέμβριο. Ασφαλώς, θα πρέπει να σημειωθεί ότι συγκριτικά με το 2023, τόσο στο σύνολο του κέντρου όσο και στις επιμέρους συνοικίες, τα καταλύματα είναι περισσότερα. Για παράδειγμα, στο κέντρο καταγράφεται αύξηση κατά 20,8% από 9.234 σε 9.931 ακίνητα. Αντίστοιχα, στη δημοφιλέστερη περιοχή του εμπορικού τριγώνου που καλύπτει σημεία όπως η Πλάκα, το Μοναστηράκι και του Ψυρρή, λειτουργούν σήμερα 21% περισσότερα καταλύματα σε σχέση με την αντίστοιχη περίοδο του 2023. Τα στοιχεία αυτά καταδεικνύουν ότι τα μέτρα που τέθηκαν σε ισχύ από τις αρχές του 2024 σε σχέση με το καθεστώς λειτουργίας των καταλυμάτων, δεν περιόρισαν τη συγκεκριμένη δραστηριότητα, τουλάχιστον όχι στις περιοχές όπου η ζήτηση είναι σταθερά υψηλή και ταυτόχρονα το ποσοστό της επαγγελματικής διαχείρισης είναι ήδη υψηλό. Συγκεκριμένα, τα καταλύματα βραχυχρόνιας μίσθωσης υπάγονται πλέον σε καθεστώς ΦΠΑ 13% για όσους εκμεταλλεύονται από τρία ακίνητα και άνω, ενώ ταυτόχρονα, όσοι ιδιοκτήτες επίσης αξιοποιούν τουλάχιστον τρία διαμερίσματα, υποχρεούνται να προχωρήσουν σε έναρξη επιτηδεύματος. Μάλιστα, για κάθε μεμονωμένο ακίνητο θα πρέπει να καταβληθεί και τέλος επιτηδεύματος, καθώς εγκύκλιος της ΑΑΔΕ τα αντιμετωπίζει ως υποκαταστήματα. Παρ’ όλα αυτά, όπως αποδεικνύεται από τους αριθμούς, τα μέτρα αυτά δεν έχουν αποθαρρύνει όσους επιθυμούν να δραστηριοποιηθούν στον τομέα της βραχυχρόνιας μίσθωσης. Ασφαλώς, αυτό αφορά τις πιο επικερδείς περιοχές, όπου δηλαδή η ζήτηση και τα έσοδα είναι ικανά να αντισταθμίσουν τις πρόσθετες επιβαρύνσεις. Το ίδιο θα ισχύσει και με την πρόσφατη αύξηση του τέλους ανθεκτικότητας στην κλιματική αλλαγή, που αυξήθηκε από 1,5 σε 8 ευρώ την ημέρα για την περίοδο Απριλίου-Οκτωβρίου, ενώ αν πρόκειται για μονοκατοικίες άνω των 80 τ.μ., ορίζεται σε 15 ευρώ/ημέρα. Οι αυξήσεις αυτές βέβαια θα «περάσουν» στους επισκέπτες, ωστόσο, αν πρόκειται για καταλύματα σε περιοχές λιγότερο δημοφιλείς, είναι προφανές ότι αυτό δεν θα είναι και τόσο απλό να συμβεί, αφού πολλοί πλέον αναζητούν πιο προσιτές επιλογές, όχι κατ’ ανάγκη στην Ελλάδα. Στελέχη της αγοράς σημειώνουν ότι η δραστηριότητα της βραχυχρόνιας μίσθωσης δεν ευθύνεται στον βαθμό που της αποδίδεται για την αύξηση των τιμών των ενοικίων τα τελευταία χρόνια. Αντιθέτως, επισημαίνουν ότι κύρια ευθύνη για την εξέλιξη αυτή έχει ο μεγάλος αριθμός των αναξιοποίητων κενών κατοικιών, οι οποίες είναι πολλαπλάσιες του αριθμού των καταλυμάτων. Συγκεκριμένα, στο σύνολο της Αττικής και με βάση την πρόσφατη απογραφή του 2021, εντοπίστηκαν 255.300 κλειστές κατοικίες, αριθμός που είναι περίπου δεκαπλάσιος συγκριτικά με τα καταλύματα βραχυχρόνιας, που υπολογίζονται σε περίπου 25.000 στο λεκανοπέδιο τη θερινή περίοδο. Ασφαλώς το έλλειμμα κατοικιών, ειδικά στην Αττική, είναι τέτοιο ώστε δεν υπάρχει ακόμη και αυτή η «πολυτέλεια», δηλαδή της απώλειας που σημειώνεται λόγω της απήχησης της βραχυχρόνιας. Ωστόσο, σύμφωνα με τους επαγγελματίες του κλάδου των ακινήτων, πρωταρχικός στόχος θα πρέπει να είναι η υιοθέτηση πολιτικών για την ενθάρρυνση των ιδιοκτητών να επαναλειτουργήσουν τα κλειστά τους ακίνητα, καθώς εκεί εντοπίζεται ο μεγαλύτερος όγκος του προβλήματος της έλλειψης στέγης και ασφαλώς και στην κατάρρευση της οικοδομικής δραστηριότητας την περίοδο της οικονομικής κρίσης. Πάντως, κάποιοι από τους μεμονωμένους ιδιώτες που δεν επηρεάστηκαν από τα φορολογικά μέτρα, καθώς αυτά αφορούσαν κυρίως όσους εκμεταλλεύονται τουλάχιστον τρεις κατοικίες, ενδεχομένως να αποφασίσουν να αποχωρήσουν από τη βραχυχρόνια, λόγω των νέων προδιαγραφών που θα απαιτούνται με βάση το νομοσχέδιο του υπ. Τουρισμού που βρίσκεται σε δημόσια διαβούλευση. Ποιοι όροι λειτουργίας επιβάλλονται με βάση το νομοσχέδιο του υπ. Τουρισμού που βρίσκεται σε δημόσια διαβούλευση. Σύμφωνα με αυτό, καθορίζονται οι ελάχιστες προδια-γραφές που θα πρέπει να πληρούν τα ακίνητα τα οποία λειτουργούν ως καταλύματα βραχυχρόνιας μίσθωσης: Να αποτελούν χώρους κύριας χρήσης κατοικίας, να διαθέτουν φυσικό φωτισμό, αερισμό και κλιματισμό. Επίσης, πρέπει να διαθέτουν ασφάλιση έναντι αστικής ευθύνης για ζημιές ή ατυχήματα που μπορεί να προκληθούν, ενώ πλέον απαιτείται και υπεύθυνη δήλωση ηλεκτρολόγου εγκαταστάτη, πυροσβεστήρες και ανιχνευτές καπνού, ρελέ διακοπής ή ρελέ αντιηλεκτροπληξιακό και ενδείξεις σήμανσης διαφυγής, όπως επίσης και πιστοποιητικό μυοκτονίας και απεντόμωσης, φαρμακείο με είδη πρώτων βοηθειών, καθώς και οδηγός με τηλέφωνα πρώτης ανάγκης. Τα παραπάνω είναι έως και αυτονόητα για ακίνητα που έχουν τουριστικό χαρακτήρα ή αποτελούν αντικείμενο εμπορικής εκμετάλλευσης. Ωστόσο, όπως επισημαίνει η ΠΟΜΙΔΑ, προβληματική χαρακτηρίζεται η διάταξη που ορίζει ότι ο χώρος που λειτουργεί ως κατάλυμα θα πρέπει να ορίζεται κύριας χρήσης κατοικίας, είτε αυτό έγινε εξαρχής είτε κατόπιν νομιμοποίησης στο πλαίσιο των σχετικών διατάξεων. Ωστόσο, η αλλαγή χρήσης σε κύρια κατοικία έχει ουσιαστικά αναδρομικό χαρακτήρα, καθώς αφορά μόνο περιπτώσεις ακινήτων που αυτό συνέβη έως τις 28 Ιουλίου 2011 (με βάση τις διατάξεις περί τακτοποίησης αυθαιρεσιών), δηλαδή πριν καν αναπτυχθεί η δραστηριότητα της βραχυχρόνιας μίσθωσης. Στην πράξη, αυτό σημαίνει ότι οι βοηθητικοί χώροι κτιρίων, που σήμερα λειτουργούν ως καταλύματα, όπως π.χ. υπόγεια, ημιυπόγεια, σοφίτες και πατάρια, που τυχόν δεν έχουν χαρακτήρα κύριας κατοικίας, αυτομάτως θα πρέπει να εξέλθουν του καθεστώτος της βραχυχρόνιας μίσθωσης.",https://www.kathimerini.gr/wp-content/uploads/2024/12/b7-38-660x370.jpg?v=1734196630,
https://www.kathimerini.gr/economy/563359624/toyrismos-ti-fernei-to-neo-nomoschedio-gia-airbnb-stegasi-prosopikoy-pisines/,"Τουρισμός: Τι φέρνει το νέο νομοσχέδιο για Airbnb, στέγαση προσωπικού, πισίνες",2024-12-06,13:13:17,Οικονομία,Ηλίας Μπέλλος,Τέθηκε σε δημόσια διαβούλευση – To νέο πλαίσιο για τις βραχυχρόνιες μισθώσεις – Ελεγχοι σε συνεργασία με την ΑΑΔΕ – Σχέδιο στέγασης των δημοσίων υπαλλήλων στα νησιά.,"Το νομοσχέδιο του υπουργείου Τουρισμού με το οποίο τίθεται ένα νέο πλαίσιο λειτουργίας της αγοράς των βραχυχρόνιων μισθώσεων αλλά ρυθμίζονται και πολλά ακόμα ζητήματα του τουριστικού κλάδου τέθηκε σε διαβούλευση. Βραχυχρόνια μίσθωση: όπως αποκάλυψε η «Καθημερινή» την προηγούμενη Κυριακή, θεσπίζεται για πρώτη φορά πλαίσιο λειτουργίας των ακινήτων που μισθώνονται βραχυχρόνια με προδιαγραφές υγιεινής και ασφάλειας. Το πλαίσιο αυτό, εκτός των άλλων, δίνει τη δυνατότητα ελέγχου του τουριστικού προϊόντος από τις υπηρεσίες του υπουργείου Τουρισμού, σε συνεργασία με τις αντίστοιχες υπηρεσίες της Ανεξάρτητης Αρχής Δημοσίων Εσόδων. Ειδικότερα, τα ακίνητα θα πρέπει: Προβλέπεται επίσης η Περιβαλλοντική Κατάταξη Ξενοδοχειακών καταλυμάτων: Θεσμοθετείται ένα καινοτόμο σύστημα κατάταξης των καταλυμάτων, με βάση την αρχή της βιωσιμότητας, λαμβάνοντας υπόψη το περιβαλλοντικό και κοινωνικό τους αποτύπωμα. Το σύστημα στηρίζεται σε πλαίσιο που επεξεργάστηκαν το Ξενοδοχειακό Επιμελητήριο Ελλάδος μαζί με το Τεχνικό Επιμελητήριο Ελλάδος. Οι εν λόγω διατάξεις εισήχθησαν με γνώμονα τις αρχές της αειφορίας και με σκοπό η ανάπτυξη της τουριστικής επιχειρηματικής δραστηριότητας να πραγματοποιείται με όρους βιωσιμότητας. Στο πλαίσιο αντιμετώπισης των συνεπειών της κλιματικής κρίσης, προβλέπεται η ευθυγράμμιση του προτεινόμενου συστήματος κατάταξης με τους εθνικούς και ευρωπαϊκούς κλιματικούς στόχους. Περιλαμβάνει ακόμη προβλέψεις, όπως επίσης αποκάλυψε η «Καθημερινή» το προηγούμενο Σάββατο, για τη Στέγαση Προσωπικού: δίνεται η δυνατότητα αξιοποίησης των εγκαταστάσεων δωματίων προσωπικού των ξενοδοχειακών καταλυμάτων (που θεσμοθετήθηκαν για πρώτη φορά με το άρθρο 66 του ν. 5121/2024), προκειμένου να διατίθενται προς μίσθωση από προσωπικό του ευρύτερου δημόσιου τομέα (όπως ενδεικτικά ιατρών και νοσηλευτών του ΕΣΥ, Κέντρων Υγείας, δασκάλων και καθηγητών, πυροσβεστών εποχικής απασχόλησης κ.λπ.). Ακόμα στο νομοσχέδιο διευρύνεται ο ορισμός των Κέντρων Αναζωογόνησης (spa). Η αυξημένη ζήτηση για υπηρεσίες ευεξίας ανέδειξε την ανάγκη για τη διεύρυνση του αρχικού ορισμού των κέντρων αναζωογόνησης, ο οποίος υπό το ισχύον θεσμικό πλαίσιο ήταν προσανατολισμένος στην παροχή ιαματικών υπηρεσιών, αποκλείοντας έτσι υπηρεσίες σχετικές με την προαγωγή της ευεξίας, αναφέρει χαρακτηριστικά το υπουργείο Τουρισμού. Με τη συγκεκριμένη ρύθμιση εκσυγχρονίζεται και επικαιροποιείται η τουριστική νομοθεσία ώστε να ανταποκρίνεται στις σύγχρονες τάσεις. Προβλέπεται επίσης δυνατότητα εκτέλεσης κάθε αναγκαίου έργου για την άντληση και την απάντληση θαλασσίου ύδατος προκειμένου να χρησιμοποιηθεί σε κολυμβητική δεξαμενή (πισίνα) κύριου ή μη κύριου τουριστικού καταλύματος. Επιπλέον απλοποιείται η διαδικασία υλοποίησης έργων προσβασιμότητας στους τουριστικούς λιμένες. Η ρύθμιση αυτή εντάσσεται στο πλαίσιο της εθνικής στρατηγικής «μια Ελλάδα με όλους για όλους» για τη διασφάλιση της ανεμπόδιστης πρόσβασης των ΑμεΑ. Τέλος, απλοποιείται η διαδικασία ίδρυσης και λειτουργίας των γραφείων ενοικιάσεως αυτοκινήτων και μοτοσικλετών όπως και ναυλομεσιτικών γραφείων, τα οποία, πλέον, υπάγονται στο καθεστώς της γνωστοποίησης. Η συγκεκριμένη νομοθετική παρέμβαση επιχειρεί να διευκολύνει την ανάπτυξη της επιχειρηματικής δραστηριότητας. Το νομοσχέδιο θα παραμείνει σε δημόσια διαβούλευση μέχρι τις 19/12/2024, κατά τη διάρκεια της οποίας τουριστικοί φορείς και κάθε ενδιαφερόμενος θα μπορούν να καταθέσουν προτάσεις και παρατηρήσεις.",https://www.kathimerini.gr/wp-content/uploads/2024/12/shutterstock_2195518541-1-660x370.jpg?v=1733483330,[SHUTTESTOCK]
https://www.kathimerini.gr/economy/local/563353591/dieyrynetai-to-kinitro-gia-ta-airbnb-poy-ginontai-enoikia/,Διευρύνεται το κίνητρο για τα Airbnb που γίνονται ενοίκια,2024-12-03,10:20:57,Ελληνική Οικονομία,Newsroom,,"Με τροπολογία που θα κατατεθεί στη Βουλή στο πλαίσιο συζήτησης του φορολογικού νομοσχεδίου στην Ολομέλεια αναμένεται να διευρυνθεί η περίμετρος της φορολογικής απαλλαγής για όσους ιδιοκτήτες ακινήτων αποφασίσουν να μετατρέψουν τη βραχυχρόνια μίσθωση σε μακροχρόνια. H διεύρυνση θα γίνει με τον περιορισμό της προϋπόθεσης το ακίνητο να διατίθεται για βραχυχρόνια μίσθωση επί τουλάχιστον μια τριετία προκειμένου κατά τη μετατροπή σε μακροχρόνια μίσθωση, να δίδεται φορολογική απαλλαγή για επίσης τρία χρόνια. Το νέο χρονικό όριο θα ανακοινωθεί εντός της ημέρας και θα είναι τα δύο ή το ένα έτος. Όσο λιγότερος ο χρόνος, τόσο μεγαλύτερος θα είναι ο αριθμός των ακινήτων που θα μπορούν να φύγουν από τη βραχυχρόνια μίσθωση και να πάνε στη μακροχρόνια. Αυτό είναι και το μεγάλο «στοίχημα» για την κυβέρνηση καθώς εκτιμάται ότι η αύξηση των διαθέσιμων για μακροχρόνια μίσθωση ακινήτων θα συμβάλλει στο να συγκρατηθεί ο ξέφρενος ρυθμός ανόδου των ζητούμενων ποσών. Οι ιδιοκτήτες θα σταθμίσουν αν τους συμφέρει να εγκαταλείψουν τα πρόσθετα έσοδα της βραχυχρόνιας μίσθωσης (η οποία βεβαίως συνοδεύεται και πολύ περισσότερα έξοδα) προκειμένου να «κλειδώσουν» για τρία ολόκληρα χρόνια το κίνητρο της φορολογικής απαλλαγής. Ισχυρότερο είναι το κίνητρο για όσους έχουν συνολικά εισοδήματα από ενοίκια άνω των 1.000 ευρώ τον μήνα καθώς ο συντελεστής εκτινάσσεται από το 15% στο 35% ή και στο 45%. Να σημειωθεί ότι η διεύρυνση της περιμέτρου δεν θα αφορά τα κλειστά ακίνητα. Αυτά θα πρέπει να έχουν παραμείνει υποχρεωτικά κλειστά για τρία χρόνια προκειμένου (αν ενοικιαστούν μέχρι το τέλος του 2025) να λάβουν και αυτά την τριετή φορολογική απαλλαγή. Πηγή: MoneyReview",https://www.kathimerini.gr/wp-content/uploads/2024/12/shutterstock_2522370617-660x370.jpg?v=1733214041,Φωτ.: Shutterstock
https://www.kathimerini.gr/economy/563353243/ischyrotero-kinitro-gia-na-dothoyn-perissotera-airbnb-se-enoikiastes/,Ισχυρότερο κίνητρο για να δοθούν περισσότερα Airbnb σε ενοικιαστές,2024-12-03,21:54:00,Οικονομία,Προκόπης Χατζηνικολάου,Τριετής φοροαπαλλαγή μισθωμάτων με 1 έτος στη βραχυχρόνια μίσθωση,"Στη βελτίωση της διάταξης που ορίζει τριετή απαλλαγή φόρου μισθωμάτων για ακίνητα βραχυχρόνιας μίσθωσης εφόσον μεταφερθούν σε μακροχρόνιες μισθώσεις προχωράει το οικονομικό επιτελείο της κυβέρνησης. Η αρχική διάταξη προέβλεπε την υποχρεωτική προηγούμενη τριετή βραχυχρόνια μίσθωση. Σύμφωνα με πληροφορίες, η διάταξη αυτή βελτιώνεται και ο χρόνος παραμονής στη βραχυχρόνια μίσθωση περιορίζεται στο ένα έτος. Δηλαδή, όσοι για παράδειγμα διαθέτουν ένα έτος το ακίνητό τους σε βραχυχρόνια μίσθωση και επιθυμούν να αλλάξουν και να το μισθώνουν μακροχρόνια μπορούν να κερδίσουν την απαλλαγή από τον φόρο εισοδήματος. Αντιθέτως, το οικονομικό επιτελείο προς το παρόν φαίνεται να μην αποδέχεται τις εισηγήσεις των φορέων για τα κλειστά ακίνητα που θα ανοίξουν και θα μισθωθούν. Η διάταξη, όπως αποτυπώνεται στο νομοσχέδιο, ορίζει την καθιέρωση τριετούς φοροαπαλλαγής για το εισόδημα φυσικών προσώπων από την εκμίσθωση ακινήτων που δηλώνονταν ως κενά ή είχαν διατεθεί για βραχυχρόνια μίσθωση, υπό συγκεκριμένες προϋποθέσεις. Ειδικότερα, ορίζεται ότι για τους 36 πρώτους μήνες μετά τον μήνα κατά τον οποίο συνάπτεται η σχετική σύμβαση μίσθωσης δεν φορολογείται το εισόδημα φυσικών προσώπων που προέρχεται από εκμίσθωση κατοικιών με εμβαδόν έως 120 τετραγωνικά μέτρα, εφόσον: • Το εισόδημα προέρχεται από σύμβαση μίσθωσης διάρκειας τουλάχιστον τριών ετών που συνάπτεται μεταξύ της 8ης Σεπτεμβρίου 2024 και της 31ης Δεκεμβρίου 2025. • Η εκμισθούμενη κατοικία κατά τα φορολογικά έτη 2022, 2023 και, αν η μίσθωση καταρτίζεται το 2025, και κατά το φορολογικό έτος 2024: α) Eχει δηλωθεί στη δήλωση φορολογίας εισοδήματος ως κενό ακίνητο (έντυπο Ε2) ή δεν έχει δηλωθεί ως μισθωμένο ακίνητο ούτε ως κύρια ούτε δευτερεύουσα κατοικία του εκμισθωτή ούτε ως ιδιοχρησιμοποιούμενο ούτε δωρεάν παραχωρούμενο ακίνητο (έντυπα Ε1 και Ε2), ή β) έχει διατεθεί αποκλειστικά για βραχυχρόνια μίσθωση και οι συναφθείσες βραχυχρόνιες μισθώσεις έχουν δηλωθεί στη φορολογική διοίκηση. Σε περισσότερους ιδιοκτήτες το «μπόνους» ώστε να επιλέξουν τη μακροχρόνια μίσθωση. • Αν εντός της τριετίας το ακίνητο μείνει κενό, η απαλλαγή παύει να ισχύει από το φορολογικό έτος που αυτό μένει κενό, ενώ εάν διατεθεί για βραχυχρόνια μίσθωση, η απαλλαγή παύει να ισχύει από το πρώτο έτος της μίσθωσης. Και σε αυτό το σημείο συνίσταται το μεγάλο πρόβλημα με τα κλειστά ακίνητα, καθώς η φοροαπαλλαγή είναι συνδεδεμένη με τον ενοικιαστή και όχι με το ακίνητο. Εάν δηλαδή ο ενοικιαστής φύγει στα δύο έτη, ο φορολογούμενος χάνει την απαλλαγή, ακόμα και εάν το ακίνητο μισθωθεί εκ νέου αμέσως. Η Ομοσπονδία Ιδιοκτητών Ακινήτων σημειώνει ότι «για να μη δημιουργεί πλήρη ανασφάλεια και πλήρη αποχή στους ιδιοκτήτες, η 36μηνη φορολογική απαλλαγή θα πρέπει να συναρτηθεί ρητά και αποκλειστικά με την κάθε κατοικία και όχι με το πρόσωπο και τις διαθέσεις του αρχικού ενοικιαστή, ανεξαρτήτως της τυχόν –αναγκαστικής για τον ιδιοκτήτη– εναλλαγής επόμενων ενοικιαστών εντός του συνολικού διαστήματος των 36 μηνών». • Παράδειγμα. Στην περίπτωση που κάποιος διατηρούσε κλειστό το ακίνητό του για τρία χρόνια και αποφασίζει να το μισθώσει. Το μηνιαίο μίσθωμα ανέρχεται στο ποσό των 650 ευρώ. Συνολικά στο έτος λαμβάνει 7.800 ευρώ. Ο φόρος που του αναλογεί ανέρχεται στα 1.170 ευρώ. Ωστόσο, δεν θα πληρώσει τίποτα, καθώς επωφελείται από τις νέες διατάξεις. Στην τριετία το όφελος θα ανέλθει στα 3.510 ευρώ.",https://www.kathimerini.gr/wp-content/uploads/2024/12/1019be32ce3e8defa7ab0d9c6085289c_ENOIKIAZETAI-PORTA-1-660x370.jpg?v=1733216485,"Για τα κλειστά ακίνητα που θα ανοίξουν, η διάταξη δεν αλλάζει και θα πρέπει να είναι κλειστά τα προηγούμενα τρία χρόνια για να επωφεληθούν οι ιδιοκτήτες της τριετούς φοροαπαλλαγής από τα μισθώματα. [ΑΠΕ]"
https://www.kathimerini.gr/economy/563349682/oi-neoi-oroi-leitoyrgias-ton-airbnb/,Οι νέοι όροι λειτουργίας των Airbnb,2024-12-03,08:26:05,Οικονομία,Ηλίας Μπέλλος,Τι πρέπει να έχουν τα ακίνητα για να αποφύγουν τα πρόστιμα – «Επισκέψεις» από ΑΑΔΕ και υπουργείο Τουρισμού,"Η «εποχή της αθωότητας» των βραχυχρόνιων μισθώσεων λαμβάνει πλέον και επίσημα τέλος καθώς με δύο νομοσχέδια, του υπουργείου Τουρισμού και του υπουργείου Οικονομικών, εισάγεται ένα νέο, αυστηρότερο ρυθμιστικό πλαίσιο και επιβάλλονται επιπλέον τέλη. Παράλληλα, το υπουργείο Τουρισμού αποκτά ελεγκτικές αρμοδιότητες για την καταλληλότητα και την τήρηση των κανόνων σε αυτή την αγορά. Ο στόχος είναι τριπλός: αφενός να προστατευθεί το τουριστικό προϊόν από αυθαιρεσίες και ακατάλληλα ακίνητα και να περιοριστεί ο αθέμιτος ανταγωνισμός, κατά τους ξενοδόχους, ανταγωνισμός από τις ανεξέλεγκτες βραχυχρόνιες μισθώσεις και αφετέρου να αυξηθούν τα έσοδα του Δημοσίου από τη δραστηριότητα αυτή. Επιπλέον, επιχειρείται να αρθεί η κοινωνική δυσαρέσκεια για την έλλειψη προσιτών ενοικίων κατοικιών, αποθαρρύνοντας τους ιδιοκτήτες από τη δραστηριότητα αυτή και ενθαρρύνοντάς τους να επαναφέρουν τα ακίνητά τους στη μακροχρόνια μίσθωση. Την ίδια ώρα, βέβαια, η κυβέρνηση απέφυγε πολύ αυστηρότερα μέτρα που έχουν προταθεί από φορείς εκπροσώπησης κυρίως των ξενοδόχων, καθώς αναγνωρίζει ότι οι βραχυχρόνιες μισθώσεις ενισχύουν το εισόδημα χιλιάδων μικροϊδιοκτητών ακινήτων και ενισχύουν τα φορολογικά έσοδα αλλά και την οικονομική δραστηριότητα μέσω των δαπανών που πραγματοποιούν αυτοί και οι πελάτες τους. Σύμφωνα με στοιχεία του Ινστιτούτου του Συνδέσμου Ελληνικών Τουριστικών Επιχειρήσεων (ΙΝΣΕΤΕ), η προσφορά διαθέσιμων προς βραχυχρόνια μίσθωση κλινών (+90.000 κλίνες) τον Ιούλιο υπερέβη το 1 εκατομμύριο έναντι 888.000 κλινών στα ξενοδοχεία κατά τα τελευταία διαθέσιμα στοιχεία του Ξενοδοχειακού Επιμελητηρίου Ελλάδος. Εκτιμάται ωστόσο ότι χωρίς τη δυνατότητα φιλοξενίας ταξιδιωτών σε βραχυχρόνιες μισθώσεις, θα ήταν αδύνατον να ικανοποιηθεί η ζήτηση μόνον από τα ξενοδοχεία. Επιχειρώντας, λοιπόν, να βρει τη «χρυσή τομή» το υπουργείο Τουρισμού και η κυβέρνηση, με νομοσχέδιο του οποίου η δημόσια διαβούλευση αναμένεται να ολοκληρωθεί πριν από τα Χριστούγεννα, εισάγει συγκεκριμένες προδιαγραφές. Ετσι, ακίνητα που μισθώνονται βραχυχρόνια, σύμφωνα με το άρθρο 111 του ν. 4446/2016 (Α΄ 240), θα πρέπει πλέον να πληρούν τις ακόλουθες προδιαγραφές: • Να αποτελούν χώρους κύριας χρήσης και να διαθέτουν φυσικό φωτισμό, αερισμό και κλιματισμό. • Να διαθέτουν ασφάλιση έναντι αστικής ευθύνης για ζημιές ή ατυχήματα που μπορεί να προκληθούν. • Να διαθέτουν υπεύθυνη δήλωση ηλεκτρολόγου εγκαταστάτη, πυροσβεστήρες και ανιχνευτές καπνού, ρελέ διακοπής ή ρελέ αντιηλεκτροπληξιακό και ενδείξεις σήμανσης διαφυγής. • Να διαθέτουν πιστοποιητικό μυοκτονίας και απεντόμωσης, φαρμακείο με είδη πρώτων βοηθειών, καθώς και οδηγό με τηλέφωνα πρώτης ανάγκης. Πρέπει να διαθέτουν ασφάλιση έναντι αστικής ευθύνης για ζημιές ή ατυχήματα που μπορεί να προκληθούν. Για τη διαπίστωση συμμόρφωσης με τις παραπάνω προδιαγραφές δίνεται η δυνατότητα να διενεργούνται επιτόπιοι έλεγχοι στην οικία που μισθώνεται και έχει δηλωθεί στην ειδική πλατφόρμα της Ανεξάρτητης Αρχής Δημοσιών Εσόδων (ΑΑΔΕ) από υπαλλήλους του υπουργείου Τουρισμού και από μεικτά συνεργεία ελέγχου με υπαλλήλους της ΑΑΔΕ. Πριν από τον έλεγχο θα προηγείται ενημέρωση τουλάχιστον προ δέκα ημερών προς τον διαχειριστή του ακινήτου με κάθε πρόσφορο τρόπο. Αν, δε, κριθεί απαραίτητο, οι υπάλληλοι που διενεργούν τον έλεγχο θα μπορούν να ζητούν τη συνδρομή των οργάνων της αστυνομίας για τη διενέργεια του ελέγχου, τα οποία υποχρεούνται να την παρέχουν όταν και όπου αυτό ζητηθεί. Ο ελεγχόμενος εκμισθωτής υποχρεούται να συνεργάζεται πλήρως και να διευκολύνει το έργο του ελεγκτή υπαλλήλου της διοίκησης και να επιδεικνύει τα πιστοποιητικά ή βεβαιώσεις και εν γένει στοιχεία προς απόδειξη τήρησης των προδιαγραφών. Αν δεν επιτραπεί η είσοδος στο ελεγχόμενο ακίνητο ή αποδειχθεί ότι δεν πληρούνται οι προδιαγραφές, θα επιβάλλεται στους διαχειριστές ακινήτων αυτοτελές διοικητικό πρόστιμο πέντε χιλιάδων (5.000) ευρώ. Το πρόστιμο αποτελεί δημόσιο έσοδο, επιβάλλεται και εισπράττεται σύμφωνα με τον Κώδικα Είσπραξης Δημοσίων Εσόδων. Κατόπιν και μέσα σε 15 μέρες από την ημέρα που διαπιστώνεται η παράβαση, ο διαχειριστής του ακινήτου βραχυχρόνιας μίσθωσης υποχρεούται να προβεί σε ενέργειες συμμόρφωσης για την πλήρωση των προδιαγραφών. Αν διενεργηθεί νέος έλεγχος εντός ενός έτους από την κοινοποίηση της πράξης επιβολής του προστίμου και διαπιστωθεί εκ νέου παράβαση των προδιαγραφών, το πρόστιμο θα επιβάλλεται στο διπλάσιο. Αν διενεργηθεί και νέος έλεγχος εντός τριών ετών και διαπιστωθεί εκ νέου παράβαση, επιβάλλεται στους διαχειριστές ακινήτων αυτοτελές διοικητικό πρόστιμο ίσο με το 50% των ακαθάριστων εσόδων του φορολογικού έτους που διαπράττεται η παράβαση, το οποίο δεν μπορεί να είναι μικρότερο των 15.000 ευρώ. «Με τη νέα νομοθετική πρωτοβουλία, προχωρούμε σε ουσιαστική ρύθμιση του τουριστικού προϊόντος της βραχυχρόνιας μίσθωσης ακινήτων, βάζοντας τέλος σε ασάφειες και κενά που αποδυναμώνουν την ποιότητα του ελληνικού τουρισμού», εξηγεί μιλώντας στην «Καθημερινή» η υπουργός Τουρισμού Ολγα Κεφαλογιάννη. «Ο στόχος μας είναι ξεκάθαρος: να διασφαλίσουμε ότι οι υπηρεσίες που προσφέρονται στους επισκέπτες μας ανταποκρίνονται στα υψηλότερα διεθνή πρότυπα και να εισάγουμε συγκεκριμένες προδιαγραφές ασφάλειας και λειτουργικότητας, ώστε να εξαλείψουμε πρακτικές που πλήττουν την εμπειρία του ταξιδιώτη ανεβάζοντας τον πήχυ για κάθε μορφή διαμονής στη χώρα μας». «Αυτή η παρέμβαση δεν είναι απλώς μια ακόμη κίνηση στο πλαίσιο της στρατηγικής του υπουργείου Τουρισμού· είναι μια τομή που κατοχυρώνει την ποιότητα του ελληνικού τουρισμού για το μέλλον. Δουλεύουμε αποφασιστικά για έναν ελληνικό τουρισμό που ξεχωρίζει και πρωτοπορεί», υπογραμμίζει. Οι υπάλληλοι που διενεργούν τον έλεγχο θα μπορούν, εάν χρειάζεται, να ζητούν τη συνδρομή της αστυνομίας. Την ίδια ώρα, το υπουργείο Οικονομικών θεσπίζει τέλος ανθεκτικότητας στην κλιματική κρίση, εκτός από τα ξενοδοχεία, και στις βραχυχρόνιες μισθώσεις. Συγκεκριμένα, από τον Απρίλιο έως και τον Οκτώβριο σε ακίνητα που διατίθενται μέσω βραχυχρόνιας μίσθωσης ορίζεται τέλος 8 ευρώ ανά ημερήσια χρήση και ανά δωμάτιο. Αν τα ακίνητα που διατίθενται μέσω βραχυχρόνιας μίσθωσης είναι μονοκατοικίες άνω των 80 τ.μ., επιβάλλεται αυξημένο τέλος ανθεκτικότητας 15 ευρώ. Για το διάστημα Νοεμβρίου – Μαρτίου το τέλος ανθεκτικότητας σε ακίνητα που διατίθενται μέσω βραχυχρόνιας μίσθωσης διαμορφώνεται χαμηλότερα και συγκεκριμένα στα 2 ευρώ. Αν τα ακίνητα που διατίθενται μέσω βραχυχρόνιας μίσθωσης είναι μονοκατοικίες άνω των 80 τ.μ., θα επιβάλλεται τέλος ανθεκτικότητας 4 ευρώ. Πέρα από τις προδιαγραφές και τα τέλη, η κυβέρνηση αποφάσισε να απαγορεύσει και την είσοδο νέων ακινήτων σε βραχυχρόνιες μισθώσεις στο κέντρο της Αθήνας. Συγκεκριμένα, από την 1η Ιανουαρίου έως και την 31η Δεκεμβρίου 2025 δεν επιτρέπεται η εγγραφή στο Μητρώο Ακινήτων Βραχυχρόνιας Διαμονής για ακίνητα που βρίσκονται στο 1ο, 2ο και 3ο διαμέρισμα του Δήμου Αθηναίων. Σε περίπτωση μη συμμόρφωσης προβλέπεται πρόστιμο ίσο με το 50% του εισοδήματος που αποκτάται από βραχυχρόνια μίσθωση από την 1η Ιανουαρίου 2025 και μέχρι τον έλεγχο, που δεν είναι κατώτερο από 20.000 ευρώ. Σε περίπτωση νέας παράβασης εντός του ίδιου φορολογικού έτους, επιβάλλεται πρόστιμο ίσο με το ποσό των εισπραχθέντων μισθωμάτων που δεν είναι κατώτερο από 40.000 ευρώ. Καθώς ολοκληρώνεται το 2024 καθίσταται ολοένα και πιο σαφές ότι οι συνήθειες των ξένων επισκεπτών της Ελλάδας σταδιακά μεταβάλλονται. Περισσότεροι επιλέγουν πλέον τον Μάιο, τον Ιούνιο και τον Σεπτέμβριο για να επισκεφθούν τη χώρα μας, με τη μέση κατά κεφαλήν δαπάνη τους να διαμορφώνεται σε υψηλότερα επίπεδα από ό,τι εκείνων που εξακολουθούν να έρχονται τον Ιούλιο και κυρίως τον Αύγουστο. Ο μεγάλος αριθμός τουριστών κατά τους παραδοσιακούς μήνες αιχμής, οι υψηλές τιμές αυτής της περιόδου και κυρίως οι επιπτώσεις της κλιματικής αλλαγής, με τις πολύ υψηλές θερμοκρασίες και τους συχνούς καύσωνες, αποτελούν τις βασικές παραμέτρους που διαμορφώνουν νέες συνήθειες. Ετσι, φέτος στην Ελλάδα τον Ιούλιο και τον Αύγουστο αν και ήρθαν περισσότεροι επισκέπτες από τους αντίστοιχους μήνες πέρυσι έμειναν λιγότερες μέρες και ξόδεψαν λιγότερα χρήματα. Τα τελευταία στοιχεία δείχνουν μια σαφή ανοδική τάση των ταξιδιών προς Ελλάδα τον Μάιο, τον Ιούνιο και τον Σεπτέμβριο. Αντιθέτως τον Μάιο, τον Ιούνιο και τον Σεπτέμβριο οι αφίξεις και τα έσοδα ενισχύθηκαν σημαντικά. Μάλιστα η αύξηση των εσόδων τον Σεπτέμβριο υπερκάλυψε τις απώλειες του Ιουλίου και του Αυγούστου. Σύμφωνα με έρευνα που πραγματοποίησε η γαλλική ξενοδοχειακή πολυεθνική αλυσίδα Accor νωρίτερα φέτος, πολλοί ταξιδιώτες δήλωσαν ότι αποφεύγουν την περίοδο αιχμής, δηλαδή τον Ιούλιο και τον Αύγουστο, κυρίως λόγω δύο παραγόντων: του κόστους και της ανησυχίας για την υπερβολική ζέστη. Ενας στους τρεις ερωτηθέντες σε όλη την Ευρώπη, και συγκεκριμένα το 32%, δηλώνει ότι επιλέγει σκόπιμα να κάνει διακοπές εκτός της περιόδου αιχμής για να μειώσει το κόστος, ενώ ένας στους πέντε, το 19%, το κάνει για να αποφύγει τον καύσωνα. Αυτό σημαίνει ότι σημαντικός αριθμός ταξιδιωτών αντί να ταξιδέψουν τον Ιούλιο και τον Αύγουστο για διακοπές «ήλιος και θάλασσα», οι οποίες κατά μέσον όρο έχουν διάρκεια περίπου επτά μέρες, επέλεξαν να κάνουν τέτοιου είδους διακοπές τον Μάιο, τον Ιούνιο και τον Σεπτέμβριο. Πράγματι, τα στοιχεία των αφίξεων και των εισπράξεων στην Ελλάδα για φέτος τον Ιούνιο και τον Μάιο ήταν έντονα ανοδικά σε σχέση με πέρυσι. Ειδικότερα, φέτος τον Σεπτέμβριο οι ταξιδιωτικές εισπράξεις, σύμφωνα με την Τράπεζα της Ελλάδος, ανήλθαν σε 3,58 δισ. και ήταν αυξημένες κατά 261 εκατ. (+7,9%) έναντι των εσόδων του Σεπτεμβρίου 2023. H αύξηση αυτή κάλυψε τη μείωση των ταξιδιωτικών εισπράξεων Ιουλίου – Αυγούστου, που ήταν λιγότερες κατά 256 εκατ. από πέρυσι. Για ολόκληρο το φετινό εννεάμηνο οι ταξιδιωτικές εισπράξεις ανήλθαν σε 18,76 δισ. και είναι αυξημένες κατά 737 εκατ. (+4,1%) έναντι των εσόδων του αντίστοιχου περυσινού διαστήματος. Προς νέο ρεκόρ φέτος – Οι συνολικές αφίξεις πλησιάζουν τα 39 εκατ. από 32,7 εκατ. πέρυσι και τα έσοδα τα 21,44 δισ. από 20,46 δισ. Πώς όμως θα κλείσει το έτος; Θα είναι η φετινή χρονιά νέο έτος-ρεκόρ για τον τουρισμό; Με βάση τα διαθέσιμα μέχρι στιγμής στοιχεία, η απάντηση είναι ναι. Τα έσοδα του τέταρτου τριμήνου πέρυσι (Οκτ. – Δεκ. 2023) ήταν 2,3 δισ. Αρα, αν και φέτος διατηρηθούν στα ίδια επίπεδα –τα οποία με βάση τις πρώτες ενδείξεις θα είναι υψηλότερα– το σύνολο των εσόδων για το 2024 θα ανέλθει σε τουλάχιστον 21,2 δισ. και πιθανότατα να αγγίξει τα 21,44 δισ. από 20,46 δισ. το 2023. Αντίστοιχα, οι συνολικές αφίξεις φέτος τείνουν προς τα 39 εκατ. και ίσως τα ξεπεράσουν, έναντι 32,745 εκατ. ταξιδιωτών πέρυσι.",https://www.kathimerini.gr/wp-content/uploads/2024/11/c4-26-660x370.jpg?v=1732988231,
https://www.kathimerini.gr/economy/local/563335333/toyrismos-ti-leei-o-sete-gia-ta-teli-anthektikotitas-kroyazieras-kai-tis-allages-sta-airbnb/,Τουρισμός: Τι λέει ο ΣΕΤΕ για τα τέλη ανθεκτικότητας – κρουαζιέρας και τις αλλαγές στα Airbnb,2024-11-22,13:02:10,Ελληνική Οικονομία,Newsroom,,"«Η νέα αύξηση του Τέλους Ανθεκτικότητας στην Κλιματική Κρίση αναμένεται να επιφέρει αποτελέσματα αντίθετα από τα επιδιωκόμενα, επηρεάζοντας αρνητικά τόσο τις επιχειρήσεις τουριστικών καταλυμάτων όσο και τα δημόσια έσοδα σε βάθος χρόνου», προειδοποιεί ο Σύνδεσμος Ελληνικών Τουριστικών Επιχειρήσεων (ΣΕΤΕ) στις παρατηρήσεις του επί του νομοσχεδίου του υπουργείου Εθνικής Οικονομίας και Οικονομικών με τίτλο «Μέτρα για την ενίσχυση του εισοδήματος, φορολογικά κίνητρα για την καινοτομία και τους μετασχηματισμούς επιχειρήσεων και άλλες διατάξεις». Όπως τονίζει ο ΣΕΤΕ, η χρηματοδότηση του Εθνικού Προγράμματος Δημοσίων Επενδύσεων για το Πρόγραμμα Φυσικών Καταστροφών, δεν μπορεί να είναι ευθύνη μόνο ενός κλάδου και εάν απαιτείται ενίσχυση των δημόσιων εσόδων για την αντιμετώπιση της κλιματικής αλλαγής, αυτή δεν μπορεί να βασίζεται σε τέλη που στερούνται ουσιαστικής ανταποδοτικότητας και επιβαρύνουν αποκλειστικά έναν συγκεκριμένο κλάδο της οικονομίας. Σε σχέση με την αύξηση του τέλους της κρουαζιέρας,  ο ΣΕΤΕ εκτιμά ότι θα επιφέρει αποτελέσματα αντίθετα από τα επιδιωκόμενα, επηρεάζοντας αρνητικά τόσο τις επιχειρήσεις τουριστικών καταλυμάτων όσο και τα δημόσια έσοδα σε βάθος χρόνου.   Η θέση του συνδέσμου είναι ότι η επιβολή τελών που δεν συνοδεύεται από τις απαραίτητες  επιχειρησιακές παρεμβάσεις στους λιμένες  και τη λειτουργία των προορισμών δεν αποτελεί αποτελεσματικό μέτρο. Σε ό,τι αφορά τους περιορισμούς στις βραχυχρόνιες μισθώσεις, ο ΣΕΤΕ καταγγέλλει ότι οι περιορισμοί σε συγκεκριμένες γεωγραφικές περιοχές στη διάθεση ακινήτων για βραχυχρόνια μίσθωση αλλά και οι έλεγχοι σε καταλύματα που λειτουργούν υπό τον μανδύα της βραχυχρόνιας μίσθωσης, ενώ θα έπρεπε να διαθέτουν Ειδικό Σήμα Λειτουργίας δεν έχουν εφαρμοστεί στην πράξη έως τώρα. Επίσης, ο ΣΕΤΕ προτείνει, μεταξύ άλλων, να εφαρμοστούν και τα εξής: –          Η προβλεπόμενη απαλλαγή από ΦΠΑ του εισοδήματος που αποκτάται, από φυσικά πρόσωπα, από τη βραχυχρόνια μίσθωση μέχρι δύο ακινήτων, να εφαρμόζεται εφόσον το εισόδημα αυτό δεν υπερβαίνει τις 10.000 ευρώ. –          Να οριστεί ρητά πως σε περίπτωση που εντός ενός καταλύματος διεξάγεται οποιασδήποτε μορφής παροχή υπηρεσιών ή διαμεσολάβηση για παροχή υπηρεσιών, τότε το ακίνητο θα πρέπει να θεωρείται τουριστικό κατάλυμα. Επί του άρθρου 21, «Τέλος ανθεκτικότητας στην κλιματική κρίση – Τροποποίηση άρθρου 53 ν. 4389/2016» Με το άρθρο 30 του Ν.5073/2023 από την 1η Ιανουαρίου 2024, ο φόρος διαμονής – ένα μέτρο προσωρινό καθαρά εισπρακτικού και δημοσιονομικού χαρακτήρα – αντικαταστάθηκε από το, αυξημένο κατά ποσοστό 150-200%, Τέλος Ανθεκτικότητας στην Κλιματική Κρίση. Πριν συμπληρωθεί ένα έτος από την εφαρμογή του συγκεκριμένου τέλους, και χωρίς να έχει αποδοθεί απολογισμός για τα έσοδα που εισπράχθηκαν και την ανταποδοτικότητα σε έργα και δράσεις στα οποία αυτά διοχετευθήκαν, το συγκεκριμένο τέλος αυξάνεται περαιτέρω. Η αύξηση του Τέλους Ανθεκτικότητας στην Κλιματική Κρίση, αποφασίστηκε με τον ίδιο τρόπο που αυτό  θεσπίστηκε. Χωρίς διαβούλευση με τους άμεσα εμπλεκόμενους φορείς και χωρίς να έχουν μελετηθεί οι συνέπειες που η συγκεκριμένη επιβάρυνση θα έχει μακροπρόθεσμα στην ανταγωνιστικότητα του τουριστικού προϊόντος και τα αντισταθμιστικά μέτρα που θα πρέπει να ληφθούν, προκειμένου αυτές να αντιμετωπιστούν. Επαναλαμβάνεται, πως αναγνωρίζουμε την ανάγκη για την αποκατάσταση των ζημιών από τις φυσικές καταστροφές που έπληξαν και θα εξακολουθούν να πλήττουν τη χώρα ως συνέπεια της κλιματικής αλλαγής. Ωστόσο η χρηματοδότηση του Εθνικού Προγράμματος Δημοσίων Επενδύσεων για το Πρόγραμμα Φυσικών Καταστροφών, δεν μπορεί να είναι ευθύνη μόνο ενός κλάδου της ελληνικής οικονομίας. Η ολοένα αυξανόμενη επιβάρυνση που υφίστανται οι επιχειρήσεις τουριστικών καταλυμάτων (σημειώνεται πως μόλις πρόσφατα προβλέφθηκε η δυνατότητα αύξησης του τέλους διαμονής παρεπιδημούντων έως 50%), πλήττει την ανταγωνιστικότητα του ελληνικού τουρισμού και εξανεμίζει το ανταγωνιστικό πλεονέκτημα που η χώρα μας είχε αποκτήσει λόγω της θετικής διαχείρισης της κρίσης της πανδημίας. Η νέα αύξηση του Τέλους Ανθεκτικότητας στην Κλιματική Κρίση αναμένεται να επιφέρει αποτελέσματα αντίθετα από τα επιδιωκόμενα, επηρεάζοντας αρνητικά τόσο τις επιχειρήσεις τουριστικών καταλυμάτων όσο και τα δημόσια έσοδα σε βάθος χρόνου. Εάν απαιτείται ενίσχυση των δημόσιων εσόδων για την αντιμετώπιση της κλιματικής αλλαγής, αυτή δεν μπορεί να βασίζεται σε τέλη που στερούνται ουσιαστικής ανταποδοτικότητας και επιβαρύνουν αποκλειστικά έναν συγκεκριμένο κλάδο της οικονομίας. Επί του άρθρου 24, «Τέλος κρουαζιέρας» Η κρουαζιέρα αποτελεί ένα προϊόν με ιδιαίτερα χαρακτηριστικά. Η θέση του ΣΕΤΕ είναι ότι η επιβολή τελών που δεν συνοδεύεται από τις απαραίτητες  επιχειρησιακές παρεμβάσεις στους λιμένες  και τη λειτουργία των προορισμών δεν αποτελεί αποτελεσματικό μέτρο. Περαιτέρω τα όποια ποσά εισπράττονται από τα τέλη κρουαζιέρας πρέπει να διοχετεύονται στην αναβάθμιση των υποδομών και της λειτουργίας των προορισμών σε περιφερειακό και τοπικό επίπεδο. Επιπλέον, λόγω  της διαφορετικότητας  των ζητημάτων που συνδέονται  με τις διαφορετικές μορφές κρουαζιέρας (διαφορετικοί τύποι σκαφών και πλοίων, ημερήσιες ή πολυήμερες εκδρομές, δυνατότητα επιλογής αποβίβασης ή μη σε προορισμούς κ.α.) αλλά και του μεσοπρόθεσμου διαστήματος προγραμματισμού που προηγείται (συνήθως διετία), προτείνεται η εφαρμογή του μέτρου να μετατεθεί από το 2025 στο 2026, ώστε να υπάρξει επαρκής χρόνος για ουσιαστική διαβούλευση με όλους τους εμπλεκόμενους φορείς και για την κατάλληλη προετοιμασία του κλάδου. Επί του άρθρου 26, «Προσωρινοί περιορισμοί στις βραχυχρόνιες μισθώσεις – Προσθήκη παρ. 2Α και τροποποίηση παρ. 10 άρθρου 111 ν. 4446/2016» Ο ΣΕΤΕ έχει καταθέσει αναλυτικές προτάσεις, σχετικά με τις αναγκαίες τροποποιήσεις στο υφιστάμενο νομοθετικό πλαίσιο που διέπει τη λειτουργία της βραχυχρόνιας μίσθωσης. Ορισμένες από τις εν λόγω προτάσεις ενσωματώθηκαν στη σχετική νομοθεσία (άρθρο 111 του ν.4446/2016) με το άρθρο 28 του  ν. 5073/2023. Ωστόσο, η μεγάλη πλειοψηφία των ρυθμίσεων που τελικώς υιοθετήθηκαν περιορίζονται στη φορολογική αντιμετώπιση της συγκεκριμένης δραστηριότητας και όχι στη θέση συγκεκριμένων κανόνων για τη λειτουργία της. Παράλληλα, η ρύθμιση της παρ.8 του άρθρου 111 του ν.4446/2016 περί δυνατότητας με Κ.Υ.Α. να καθοριστούν γεωγραφικές περιοχές, όπου, για λόγους που σχετίζονται με την προστασία της κατοικίας, θα ισχύουν περιορισμοί στη διάθεση ακινήτων για βραχυχρόνια μίσθωση, παραμένει ανενεργή από το χρόνο θέσπισης της μέχρι σήμερα. Ομοίως η πρόβλεψη της παρ. 3.α. του ίδιου άρθρου σύμφωνα με την οποία «Αν το σύνολο των διαμερισμάτων πολυκατοικίας ή συγκροτήματος κατοικιών εκμισθώνεται με βραχυχρόνιες μισθώσεις, η εν λόγω πολυκατοικία ή συγκρότημα θεωρείται τουριστικό κατάλυμα και οφείλει να διαθέτει Ειδικό Σήμα Λειτουργίας (Ε.Σ.Λ.) ή να έχει υποβάλει γνωστοποίηση.», η οποία μπορεί να συμβάλλει στην προστασία του τουριστικού προϊόντος της χώρας και να διασφαλίσει ορισμένους βασικούς κανόνες υγειούς ανταγωνισμού με τις δανειοδοτημένες επιχειρήσεις τουριστικών καταλυμάτων, παραμένει ανεφάρμοστη, μιας και  εξ όσων γνωρίζουμε δεν πραγματοποιούνται έλεγχοι σχετικά με την εφαρμογή της. Πέραν των ανωτέρω δύο μέτρων, δηλαδή: Προτείνουμε και τα εξής: Ο ΣΕΤΕ ουδέποτε ζήτησε την απαγόρευση της δραστηριότητας της βραχυχρόνιας μίσθωσης. Ωστόσο, υπογραμμίζεται για άλλη μια φορά ότι, όσο η συγκεκριμένη δραστηριότητα συνεχίζει να λειτουργεί χωρίς κανονιστικό πλαίσιο, τα μέτρα που θα κληθεί να λάβει η Πολιτεία για την αντιμετώπιση των κοινωνικών προβλημάτων που προκύπτουν από την ανεξέλεγκτη λειτουργία της, καθώς και του αθέμιτου ανταγωνισμού εις βάρος των αδειοδοτημένων τουριστικών επιχειρήσεων, θα είναι αναπόφευκτα πιο αυστηρά. Πηγή: MoneyReview",https://www.kathimerini.gr/wp-content/uploads/2024/11/shutterstock_2466102637-660x370.jpg?v=1732273313,Φωτ.: Shutterstock
https://www.kathimerini.gr/economy/563334754/oi-periorismoi-sto-airbnb-den-meiosan-ta-enoikia/,Οι περιορισμοί στο Airbnb δεν μείωσαν τα ενοίκια,2024-11-22,08:57:00,Οικονομία,Newsroom,Ανάλυση της εταιρείας με βάση το παράδειγμα της Βαρκελώνης,"Χρήσιμα συμπεράσματα για την αποτελεσματικότητα των μέτρων περιορισμού των βραχυχρόνιων μισθώσεων εξάγονται από το παράδειγμα άλλων πόλεων στην Ευρώπη, που εμφανίζουν παρόμοια χαρακτηριστικά με την Αθήνα. Μια τέτοια περίπτωση είναι η Βαρκελώνη, όπου επίσης οι τιμές πώλησης και ενοικίασης κατοικιών αυξήθηκαν κατακόρυφα τα τελευταία χρόνια. Η εξέλιξη αυτή, σε συνδυασμό και με τη μεγάλη άνθηση των βραχυχρόνιων μισθώσεων, δημιούργησε μια έντονα αρνητική αντιμετώπιση προς τα καταλύματα βραχυχρόνιας μίσθωσης και τις ψηφιακές πλατφόρμες, φτάνοντας μέχρι και την πραγματοποίηση διαδηλώσεων ενάντια στους τουρίστες πριν από μερικούς μήνες. Ωστόσο, όπως δείχνουν τα στοιχεία σχετικής ανάλυσης της ίδιας της Airbnb, το πρόβλημα της έλλειψης στέγης και των πολύ υψηλών τιμών οφείλεται κυρίως στον μεγάλο αριθμό κενών κατοικιών. Συγκεκριμένα, στη Βαρκελώνη ο αριθμός των κλειστών κατοικιών είναι οκτώ φορές μεγαλύτερος από τα εν λειτουργία καταλύματα βραχυχρόνιας μίσθωσης. Εν τω μεταξύ, κατά τη διάρκεια της τελευταίας δεκαετίας (2014-2024), η Ισπανία έχει κατασκευάσει λιγότερα σπίτια από οποιαδήποτε άλλη περίοδο από το 1970, τη στιγμή που η ζήτηση για νέα σπίτια συνεχώς αυξάνεται. Σύμφωνα με τα δεδομένα του υπουργείου Στέγασης για το 2023, η δημιουργία νέων νοικοκυριών στην Ισπανία ξεπέρασε τον αριθμό των νέων σπιτιών που κατασκευάστηκαν, με αναλογία τρία προς ένα. Ετσι, παρά το γεγονός ότι τα καταλύματα βραχυχρόνιας μίσθωσης έχουν μειωθεί τα τελευταία χρόνια, τα ενοίκια και οι τιμές των ακινήτων στη Βαρκελώνη έχουν φτάσει σε επίπεδα-ρεκόρ. Από την έναρξη της αυστηροποίησης των βραχυχρόνιων μισθώσεων τα ενοίκια έχουν αυξηθεί κατά 70%, ενώ η μέση τιμή ενός σπιτιού έχει σημειώσει αύξηση της τάξεως του 60%, δείγμα ότι η πολιτική αυτή δεν έχει αποδώσει. «Οπως και στη Νέα Υόρκη, η δεκαετής λήψη αυστηρών μέτρων για την Airbnb στη Βαρκελώνη αποτυγχάνει να εκπληρώσει την υπόσχεσή της για την καταπολέμηση του υπερτουρισμού και της κρίσης στέγασης», δήλωσε ο Τέο Γεντίνσκι, αντιπρόεδρος Δημόσιας Πολιτικής στην Airbnb. «Ο μόνος κερδισμένος από τον πόλεμο της Βαρκελώνης κατά των βραχυχρόνιων μισθώσεων είναι η βιομηχανία των ξενοδοχείων, η οποία επεκτείνεται γρήγορα και αυξάνει τις τιμές». Σύμφωνα με τα επίσημα στοιχεία, το 75% των τουριστών το 2023 επέλεξε να διαμείνει σε ξενοδοχεία και ξενώνες. Στην Παλιά Πόλη της Βαρκελώνης, όπου οι επιπτώσεις του υπερτουρισμού είναι πιο έντονες, υπάρχουν έξι φορές περισσότερες κλίνες σε ξενοδοχεία από ό,τι σε βραχυχρόνιες μισθώσεις. Ειδικότερα, το ένα τρίτο των κλινών σε ξενοδοχεία στη Βαρκελώνη (22.375 μονάδες) βρίσκεται στην Παλιά Πόλη, ενώ στην ίδια περιοχή υπάρχουν μόλις 3.253 κλίνες βραχυχρόνιων μισθώσεων.",https://www.kathimerini.gr/wp-content/uploads/2024/11/13b4eef08e315921a8064aeecf85a59d_airbnb-1-660x370.jpg?v=1732258350,
https://www.kathimerini.gr/culture/563330023/airbnb-monomachoi-sto-kolossaio/,Airbnb: «Μονομάχοι» στο Κολοσσαίο,2024-11-19,05:49:00,Πολιτισμός,Ελένη Τζαννάτου,"Στην αρένα οι τουρίστες, σε μια συμφωνία με την Airbnb που προκαλεί αντιδράσεις","Εντυπη έκδοση. Πολλοί αγάπησαν τον «Μονομάχο» του Ρίντλεϊ Σκοτ, λίγοι διατίθενται –και θα έχουν την ευκαιρία– να αναβιώσουν τα κατορθώματά του μέσα… στο Κολοσσαίο. Τη στιγμή που οι περισσότεροι θα πάνε στο σινεμά της γειτονιάς τους για να δουν τον Πολ Μεσκάλ υπό το άγρυπνο βλέμμα του Πέδρο Πασκάλ στο σίκουελ της ταινίας του 2000, η Airbnb δίνει τη δυνατότητα σε μερικές δεκάδες ορκισμένους «μονομάχους» να ζήσουν μια τρίωρη εμπειρία βγαλμένη από το πλατό της ταινίας. Για την ακρίβεια, στις 7 και 8 Μαΐου του 2025, μεμονωμένοι επισκέπτες σε γκρουπ των 16 ατόμων θα έχουν την ευκαιρία να ντυθούν μονομάχοι της ρωμαϊκής εποχής, να μπουν στον χώρο προετοιμασίας τους στο Κολοσσαίο και να δώσουν τη δική τους εικονική μάχη στην αρένα τις βραδινές ώρες, μετά τη λήξη του επίσημου ωραρίου. Για να μη μείνουν χωρίς δυνάμεις, θα έχουν νωρίτερα δειπνήσει, με μενού βγαλμένο από τη Ρωμαϊκή Αυτοκρατορία και λιχουδιές όπως καρύδια και ρόδι στα πιάτα τους. Οικοδεσπότης στην πλατφόρμα της Airbnb; Ο Λούσιους, ο ήρωας δηλαδή που υποδύεται ο Πολ Μεσκάλ στον «Μονομάχο ΙΙ». Η χορηγία του 1,4 εκατ. ευρώ μεταξύ της πλατφόρμας βραχυχρόνιας μίσθωσης και του ρωμαϊκού μνημείου, που εκτός των σύγχρονων μονομάχων προβλέπει έργα συντήρησης και αποκατάστασης στο μνημείο, προκάλεσε μεγάλες αντιδράσεις στην Ιταλία, με πολλούς να μιλούν για τη μετατροπή του Κολοσσαίου, ενός μνημείου προστατευόμενου από την UNESCO, σε τουριστικό πάρκο. Δεν είναι η πρώτη φορά που η Airbnb προσφέρει μια κινηματογραφική εμπειρία σε ακίνητα που διαχειρίζεται. Για παράδειγμα, όσοι στο περυσινό κινηματογραφικό ερώτημα «Μπάρμπι ή Οπενχάιμερ» απάντησαν «Μπάρμπι» είχαν αντιστοίχως την ευκαιρία να ζήσουν σαν την κούκλα της Ματέλ, σε ένα ροζ σπίτι στο Μαλιμπού βγαλμένο από την ταινία. Ακόμα πιο εντυπωσιακό ήταν το κατάλυμα εμπνευσμένο από το «Up» της Pixar. Βέβαια, στην πραγματική ζωή το σπίτι του Καρλ που ίπταται από χιλιάδες μπαλόνια κρέμεται από έναν γερανό. Παραμένοντας σε κλίμα Pixar, στο Airbnb έχουν καταχωριστεί επίσης η βίλα της Εντνα από τους «Απίθανους» αλλά και… τα «κεντρικά» από το animation «Τα μυαλά που κουβαλάς». Οσοι θέλουν και μια μουσική χροιά στην εμπειρία τους, το τρέχον διάστημα έχει ανοίξει τις πόρτες του και το σπίτι από το «Purple Rain» του Πρινς και μάλιστα οι οικοδέσποινες εδώ είναι αληθινές και είναι το ντουέτο των Wendy & Lisa, που αποτέλεσαν και μέλη των Revolution του Πρινς. Το κατάλυμα βρίσκεται –πού αλλού;– στη Μινεάπολη. Την άνοιξη του 2025, μεμονωμένοι επισκέπτες θα δώσουν τη δική τους –έστω και εικονική– μάχη στο ιστορικό μνημείο τις βραδινές ώρες, μετά τη λήξη του επίσημου ωραρίου. Η λίστα δεν έχει τελειωμό: από τον βάλτο του «Shrek» μέχρι το σπίτι της «Polly Pocket», κανένα μέρος για να μείνει κανείς δεν φαίνεται πλέον απίθανο, μέσα από αυτή την ιδιόμορφη πτυχή του «κινηματογραφικού τουρισμού», ο οποίος αποτελεί μια σταθερά υπολογίσιμη δύναμη. Σε έρευνα του Academy of Strategic Management Journal που δημοσιεύθηκε το 2021, μπορούμε να δούμε και με αριθμούς κάποιες από τις μεγαλύτερες τουριστικές επιρροές που είχε ανά τα χρόνια η έβδομη τέχνη. Το μνημείο Γουάλας στη Σκωτία, όπως το είδαμε και στην ταινία «Braveheart» του 1995, σημείωσε αύξηση 300% σε επισκεψιμότητα τον χρόνο μετά την κυκλοφορία της ταινίας. Με μικρότερα και πιο σταθερά βήματα ανέβηκε και ο τουρισμός στη Νέα Ζηλανδία ή αλλιώς τη «Μέση Γη» από τον «Αρχοντα των Δαχτυλιδιών». Από το 1998 έως το 2003, οι Βρετανοί επισκέπτες στη χώρα της Ωκεανίας αυξάνονταν κάθε χρόνο κατά 10%. Η παραγωγή ξεκίνησε τα γυρίσματα το 1997 και οι τρεις ταινίες του «Αρχοντα» βγήκαν το 2001, το 2002 και το 2003. Μια ιστορική στιγμή, η απόβαση στη Νορμανδία, μεταφέρθηκε αριστοτεχνικά στο «Saving Private Ryan» (1998). Η ταινία του Στίβεν Σπίλμπεργκ οδήγησε 40% περισσότερους Αμερικανούς να επισκεφθούν την περιοχή της Γαλλίας. Στη μακρά λίστα της έρευνας βρίσκουμε και την Κεφαλονιά, η οποία μετά το «Μαντολίνο του λοχαγού Κορέλι» είδε τον τουρισμό της να αυξάνεται κατά 50% μέσα σε τρία χρόνια. Ακόμα και σε μια μικρότερη, βιωματική κλίμακα, δεν είναι δύσκολο να δει κανείς πώς μια ταινία μπορεί να γίνει πόλος έλξης για ένα μέρος. Θυμηθείτε το «Αν» (2012) του Χριστόφορου Παπακαλιάτη, που έκανε εν μια νυκτί ένα καφέ της Πλάκας πασίγνωστο και όποιος έβρισκε πριν από μερικά χρόνια να κάτσει σε αυτό θεωρούνταν τυχερός. Ο κινηματογραφικός τουρισμός συνεχίζεται ακάθεκτος: το 2023 απέφερε κέρδη ύψους 168 δισ. δολαρίων, σύμφωνα με στοιχεία του Wise Guy Reports, ενώ το 2032 αναμένεται το αντίστοιχο νούμερο να είναι 300 δισ. δολάρια. Σε αυτό φυσικά συμβάλλουν και το streaming και η τηλεόραση. Για του λόγου το αληθές, τον Απρίλιο, όταν η μίνι σειρά «Ρίπλεϊ» βγήκε στο Netflix, η Airbnb είδε τις κρατήσεις να αυξάνονται κατά 93% στο χωριό Ατράνι της Ιταλίας, όπου πηγαίνει ο Αντριου Σκοτ ως Ρίπλεϊ φεύγοντας από τη Νάπολη.",https://www.kathimerini.gr/wp-content/uploads/2024/11/98c96393de191016d3ee3ab660cf894c_01-Gladiator-Icons-Airbnb-Credit-Daniele-Castellaro-1-1-660x370.jpg?v=1732011000,Στη φωτορεαλιστική απεικόνιση που δίνει η πλατφόρμα ενοικίασης απεικονίζονται δύο από τους «μονομάχους» που θα έχουν την τύχη να ζήσουν μια μοναδική εμπειρία στο Κολοσσαίο. Λίγο πριν από τη μάχη τους θα έχει προηγηθεί ένα πλούσιο αυθεντινό ρωμαϊκό γεύμα. [Airbnb-Credit-Daniele-Castellaro]
https://www.kathimerini.gr/economy/563315374/kyma-ependyseon-se-ktiria-poy-metatrepontai-se-airbnb/,Κύμα επενδύσεων σε κτίρια που μετατρέπονται σε Airbnb,2024-11-10,20:56:00,Οικονομία,Νίκος Ρουσάνογλου,Βραχυχρόνιες μισθώσεις χωρίς περιορισμούς με υπηρεσίες ξενοδοχείου,"Περιζήτητα είναι πλέον τα εξυπηρετούμενα διαμερίσματα (serviced apartments) στο κέντρο της Αθήνας, δηλαδή κατοικίες που εντάσσονται σε κτίρια όπου παρέχονται και υπηρεσίες φιλοξενίας. Τα ακίνητα αυτά αξιοποιούνται μέσω των ψηφιακών πλατφορμών βραχυχρόνιας μίσθωσης, αλλά δεν εμπίπτουν στις πρόσφατες απαγορεύσεις που ανακοινώθηκαν από την κυβέρνηση. Δηλαδή, θα μπορούν να συνεχίσουν να λειτουργούν απρόσκοπτα και φυσικά να δημιουργούνται και νέες μονάδες αυτού του χαρακτήρα, ακόμη και μετά την 1η Ιανουαρίου 2025, όταν θα ξεκινήσει να ισχύει η απαγόρευση έκδοσης νέου ΑΜΑ (Αριθμός Μητρώου Ακινήτου) στα πρώτα τρία διαμερίσματα του Δήμου Αθηναίων. Οπως εξηγούν στελέχη της αγοράς, τα ακίνητα αυτά δεν αδειοδοτούνται με ΑΜΑ, παρότι αποτελούν ουσιαστικά καταλύματα βραχυχρόνιας μίσθωσης. Αντιθέτως, η άδειά τους είναι αμιγώς τουριστικού χαρακτήρα, όπως κι ένα ξενοδοχείο, παρότι ο τρόπος λειτουργίας τους και το προσφερόμενο προϊόν είναι κατά τι διαφορετικό. Πρόκειται δηλαδή για επιπλωμένα διαμερίσματα πλήρως εξοπλισμένα, διαθέτουν δηλαδή κουζίνα, ψυγείο, φούρνο κ.λπ., ό,τι διαθέτει κι ένα κανονικό κατάλυμα βραχυχρόνιας μίσθωσης. Η διαφορά έγκειται στο ότι παρέχεται κι ένα πλήρες πακέτο ξενοδοχειακών υπηρεσιών (π.χ. room service, πρωινό), ανάλογα με τις επιθυμίες του επισκέπτη, ενώ ασφαλώς και οι προδιαγραφές λειτουργίας είναι αντίστοιχες. Στην πράξη, η διαφορά είναι περισσότερο στο ότι οι μονάδες αυτές βρίσκονται σε αυτοτελή κτίρια, που λειτουργούν αποκλειστικά με τη μορφή αυτή, αντί να αποτελούν μεμονωμένα καταλύματα σε πολυκατοικίες, όπου π.χ. διαμένουν και άλλοι ένοικοι. Στην αγορά λειτουργούν βέβαια κι άλλα κτίρια με αυτόν τον χαρακτήρα, χωρίς όμως να έχουν αδειοδοτηθεί ως τουριστικό κατάλυμα κι ασφαλώς χωρίς να μπορούν να προσφέρουν και ξενοδοχειακές υπηρεσίες, παρότι, όπως καταγγέλλεται από φορείς του ξενοδοχειακού κλάδου, αυτό συχνά καταστρατηγείται. Αυτό που καταγράφεται πλέον είναι όμως η εκτόξευση του επενδυτικού ενδιαφέροντος για εξυπηρετούμενα διαμερίσματα, όχι μόνο στο κέντρο της Αθήνας, αλλά και σε άλλα τουριστικά σημεία της Αττικής. Μάλιστα, το ενδιαφέρον είναι ότι συχνά τα ακίνητα αυτά πωλούνται ως επενδυτικό προϊόν σε μεμονωμένους ιδιοκτήτες – επενδυτές, που μπορούν να τα χρησιμοποιούν και οι ίδιοι κατά το δοκούν. Το υπόλοιπο διάστημα γίνεται επαγγελματική διαχείριση και λειτουργία τους, συνήθως από κάποιον εξειδικευμένο όμιλο φιλοξενίας. Οι νέες μονάδες δεν εμπίπτουν στις πρόσφατες απαγορεύσεις για τα Airbnb στο κέντρο της Αθήνας. Από τις πλέον δυναμικές εταιρείες στον τομέα των εξυπηρετούμενων διαμερισμάτων είναι η DKG Development, που έχει δημιουργήσει ένα χαρτοφυλάκιο από 1.000 διαμερίσματα αυτού του χαρακτήρα. Μία από τις πρόσφατες συμφωνίες της εταιρείας αφορά τη συνεργασία με τη Wyndham Hotels & Resorts. Η Wyndham θα λειτουργήσει το συγκρότημα που έχει αναπτύξει και προπωλήσει σχεδόν στο σύνολό του (μέσω της συνεργασίας που έχει με το δίκτυο μεσιτικών γραφείων Engel & Volkers) σε μεμονωμένους, κυρίως ξένους, ιδιώτες επενδυτές. Το Wyndham Residences Piraeus Marina Zeas βρίσκεται στη μαρίνα Ζέας, είναι πολυτελούς χαρακτήρα και αποτελείται από 72 διαμερίσματα, με το ύψος της επένδυσης από την DKG να υπολογίζεται σε 25 εκατ. ευρώ. Τα διαμερίσματα αυτά απευθύνονται κυρίως σε επιβάτες κρουαζιέρας. Αλλη μια σημαντική συμφωνία στην οποία προχώρησε πριν από μερικές ημέρες η DKG αφορά τη διαχείριση δύο από τα κτίρια τα οποία θα αποτελούν μέρος του συγκροτήματος Piraeus Gate, που αναπτύσσεται σε ένα πρώην βιομηχανικό ακίνητο στην είσοδο του Πειραιά. Στο επίκεντρο του έργου βρίσκεται η ανάπτυξη μιας σειράς κτιρίων, που θα συγκροτήσουν την πρώτη γειτονιά με πιστοποίηση LEED στην ελληνική αγορά. Στο πλαίσιο αυτό, η ισπανική Libere Hospitality Group (LHG) θα μισθώσει δύο από τα κτίρια, που φέρουν τις επωνυμίες Skyblue και Urban GL. Το πρώτο αφορά ένα κτίριο 12 επιπέδων με κατάστημα στο ισόγειο και 32 διαμερίσματα, επιφανείας από 22 τ.μ. έως 39 τ.μ. έκαστο. Το Urban GL αφορά ένα κτίριο 66 διαμερισμάτων από 16 τ.μ. έως 36 τ.μ. το καθένα. Η παράδοση των κτιρίων είναι προγραμματισμένη για το τέταρτο τρίμηνο του 2026, δηλαδή σε περίπου δύο χρόνια από σήμερα. Ενα από τα νέα έργα εξυπηρετούμενων διαμερισμάτων που προωθούνται στο κέντρο της Αθήνας αφορά και κτίριο στη συμβολή των οδών Πειραιώς και Γερανίου 30. Το παλιό κτίριο γραφείων αγοράστηκε πρόσφατα από την Blend Development των Δημήτρη και Πάρι Καλλιτσάντση, με πωλητή την Prodea Investments. Πρόκειται να μετατραπεί σε συγκρότημα 32 διαμερισμάτων, που θα λειτουργήσει η εταιρεία Limehome, η οποία δραστηριοποιείται στον τομέα της φιλοξενίας, προσφέροντας αυτοματοποιημένες λύσεις διαμονής. Πρόκειται για το δεύτερο ακίνητο της εν λόγω εταιρείας στην ελληνική αγορά, έχοντας ήδη παρουσία με ένα ακόμα κτίριο στην οδό Σόλωνος. Σε κοντινή απόσταση, επίσης στην οδό Πειραιώς στον αριθμό 44, προχωράει η κατασκευή συγκροτήματος 210 εξυπηρετούμενων διαμερισμάτων με την ονομασία Urban City 44. Το έργο προωθείται από την Astrea International Properties, με τις περισσότερες κατοικίες να έχουν ήδη πουληθεί. Η Astrea προωθεί σειρά έργων ανάλογου χαρακτήρα στην αγορά της Ελλάδας, αλλά και στην Κύπρο. Μία ακόμη εταιρεία που προωθεί το μοντέλο των εξυπηρετούμενων διαμερισμάτων, εστιάζοντας στο κέντρο της Αθήνας, είναι η Bob W, ευρωπαϊκός όμιλος φιλοξενίας. Σύμφωνα με στελέχη της εταιρείας, έχουν ήδη μισθωθεί δύο κτίρια στην περιοχή του Ψυρρή (Bob W Psyri) και στην περιοχή πέριξ του σταθμού μετρό «Ακαδημία» (Bob W Akadimia), ενώ βρίσκεται σε εξέλιξη η διαδικασία σύναψης νέων μισθωτηρίων συμβολαίων και για τη διαχείριση πρόσθετων κτιρίων σε διάφορα σημεία της Αθήνας. Με βάση τη στρατηγική που εφαρμόζει, η Bob W δεν αγοράζει τα ακίνητα. Αντιθέτως, είτε προχωράει σε μακροχρόνιες μισθώσεις είτε σε συμφωνίες διαχείρισης. Με τον τρόπο αυτό, σήμερα λειτουργεί 2.500 διαμερίσματα σε 30 κτίρια 20 πόλεων εννέα χωρών της Ευρώπης. Η Bob W επιχειρεί να «παντρέψει» τα καλύτερα στοιχεία του τομέα των βραχυχρόνιων μισθώσεων με εκείνα του ξενοδοχειακού κλάδου, δίνοντας έμφαση σε τεχνολογικές καινοτομίες, όπως η ανέπαφη εξυπηρέτηση.",https://www.kathimerini.gr/wp-content/uploads/2024/11/c1-15-660x370.jpg?v=1731172740,O ευρωπαϊκός όμιλος φιλοξενίας Bob W έχει ήδη μισθώσει δύο κτίρια στην περιοχή του Ψυρρή και πέριξ του σταθμού μετρό «Ακαδημία» και αναμένεται να επεκταθεί σε διάφορα σημεία της Αθήνας. Ο όμιλος λειτουργεί 2.500 διαμερίσματα σε 30 κτίρια 20 πόλεων εννέα χωρών της Ευρώπης.
https://www.kathimerini.gr/economy/563306467/akinita-antistrofi-metrisi-gia-nees-misthoseis-airbnb-sto-kentro/,Ακίνητα: Αντίστροφη μέτρηση για νέες μισθώσεις Airbnb στο κέντρο,2024-11-06,09:56:00,Οικονομία,Προκόπης Χατζηνικολάου,"Δεν θα δίνονται καινούργιες άδειες το 2025 στο 1ο, 2ο και 3ο διαμέρισμα","Προθεσμία 55 ημερών έχουν όσοι ενδιαφέρονται να ασχοληθούν με τις βραχυχρόνιες μισθώσεις στο κέντρο της Αθήνας και συγκεκριμένα σε περιοχές που συγκεντρώνουν το μεγαλύτερο τμήμα της ζήτησης. Από την 1η Ιανουαρίου 2025 μπαίνουν περιορισμοί στα τρία κορεσμένα διαμερίσματα της Αθήνας για ένα έτος, με «πάγωμα» των αδειών. Η φορολογική διοίκηση έχει ξεκινήσει τις διαδικασίες προσαρμογής της ηλεκτρονικής πλατφόρμας και το μόνο που έχει να κάνει είναι να ελέγχει εάν κάποιος εξ αυτών επιχειρήσει να μισθώσει το ακίνητό του χωρίς να έχει τη σχετική άδεια. Οπως αναφέρουν πηγές του υπουργείου Εθνικής Οικονομίας και Οικονομικών, η προθεσμία παρέχεται καθώς πολλοί ιδιοκτήτες έχουν ήδη ξεκινήσει τις διαδικασίες ανακαινίσεων και έχουν σχεδόν έτοιμα τα ακίνητά τους για να εκδώσουν Αριθμό Μητρώου Ακινήτου (ΑΜΑ) και να προχωρήσουν σε βραχυχρόνια μίσθωση. Οι περιοχές της Αθήνας που δεν θα εκδίδεται ΑΜΑ από τον Ιανουάριο του 2025 και για ένα χρόνο είναι: • 1ο δημοτικό διαμέρισμα: Πλάκα, Κολωνάκι, Κουκάκι, Σύνταγμα – Ομόνοια – Μοναστηράκι, Εξάρχεια, Ιλίσια, Νεάπολη. • 2ο δημοτικό διαμέρισμα: Μετς, Νέος Κόσμος, Αγιος Αρτέμιος, Παγκράτι. • 3ο δημοτικό διαμέρισμα: Βοτανικός, Μεταξουργείο, Γκάζι, Πετράλωνα, Ρουφ. Παράλληλα, όσοι αποφασίσουν να ανοίξουν τα κλειστά ακίνητα που διαθέτουν ή μετατρέψουν τις βραχυχρόνιες μισθώσεις σε μακροχρόνιες, θα πρέπει προκειμένου να κερδίσουν την τριετή απαλλαγή από τον φόρο εισοδήματος να πληρούν τρεις προϋποθέσεις. Σημειώνεται ότι το μέτρο αφορά αποκλειστικά φυσικά πρόσωπα που διαθέτουν κλειστές κατοικίες ή τα έχουν σε βραχυχρόνιες μισθώσεις. Δηλαδή, εξαιρούνται επαγγελματικά ακίνητα που διαθέτουν φυσικά πρόσωπα, όπως επίσης εξαιρούνται από το μέτρο τα νομικά πρόσωπα. Η ΑΑΔΕ έχει ξεκινήσει τις διαδικασίες αλλαγών στη σχετική πλατφόρμα για να μπλοκάρει τις άδειες την επόμενη χρονιά. Σύμφωνα με το σχέδιο, οι ενδιαφερόμενοι θα πρέπει να πληρούν τις εξής προϋποθέσεις: • Το ακίνητο να είναι κλειστό για τουλάχιστον τρία χρόνια. Τα στοιχεία θα ληφθούν από το έντυπο Ε2 της εφορίας. • Το ακίνητο να μην ξεπερνά τα 120 τετραγωνικά μέτρα. • Θα πρέπει να ανοίξουν στο διάστημα από 8/9/2024 και έως 31/12/2025. Ουσιαστικά οι ιδιοκτήτες έχουν περιθώριο 14 μηνών για να ανακαινίσουν ή γενικότερα να προβούν στις απαραίτητες παρεμβάσεις για να λάβουν την τριετή απαλλαγή. Είναι προφανές ότι τα ακίνητα θα πρέπει να μισθώνονται για τρία χρόνια τουλάχιστον. Σύμφωνα με την αγορά, χιλιάδες ακίνητα βρίσκονται σε κακή κατάσταση, κυρίως στα μεγάλα αστικά κέντρα, όπου συγκεντρώνεται και ο μεγαλύτερος όγκος κτιρίων. Πρόσφατη μελέτη της Εθνικής Τράπεζας υπολόγισε ότι περίπου 250.000 σπίτια σε όλη τη χώρα έχουν απαξιωθεί και βρίσκονται εκτός αγοράς ακριβώς λόγω της οικονομικής αδυναμίας των ιδιοκτητών τους να προβούν στις απαιτούμενες επισκευές και αναβαθμίσεις τα προηγούμενα 15 χρόνια λόγω της οικονομικής κρίσης. Πρόκειται για ακίνητα που έχουν υποβαθμιστεί σημαντικά λόγω της απουσίας επισκευών και συντήρησης επί σειρά ετών, με αποτέλεσμα πλέον να έχουν απαξιωθεί και να είναι δύσκολη η επιστροφή τους στην αγορά. Η Εθνική Τράπεζα υπολόγισε ότι λόγω της κρίσης έλειψαν από την αγορά επενδύσεις ύψους 35 δισ. ευρώ, που ήταν απαραίτητες για να συντηρηθεί, να επισκευαστεί και να αναβαθμιστεί το απόθεμα αυτό. Υπενθυμίζεται ότι, σύμφωνα με τα στοιχεία της ΕΛΣΤΑΤ, το 89% του συνόλου των ακινήτων της χώρας είναι ηλικίας μεγαλύτερης των 25 ετών, καθώς από το 2000 και μετά έχει κατασκευαστεί μόλις το 11% του συνολικού οικιστικού αποθέματος της χώρας, εξέλιξη που αποδίδεται στην οικονομική κρίση που μεσολάβησε. Μάλιστα η μεγάλη πλειονότητα (πάνω από το 50%) των κτιρίων έχει κατασκευαστεί κατά τη διάρκεια των δεκαετιών από το 1950 έως και τις αρχές της δεκαετίας του 1980. Αυτό σημαίνει ότι πάνω από 2 εκατ. κατοικίες πανελλαδικά είναι σήμερα παρωχημένες για τους ενοίκους τους, καθώς στερούνται μόνωσης και ασφαλώς δεν συμβαδίζουν με τον σύγχρονο αντισεισμικό κανονισμό.",https://www.kathimerini.gr/wp-content/uploads/2024/11/1df09f2fc21a0a272597b31080e712b6_akinetashutterstock_752973460-1-660x370.jpg?v=1730759110,Η προθεσμία μέχρι τα τέλη του έτους δίνεται καθώς πολλοί ιδιοκτήτες έχουν ξεκινήσει τις ανακαινίσεις των ακινήτων τους για να εκδώσουν αριθμό μητρώου ακινήτου και να προχωρήσουν σε βραχυχρόνια μίσθωση. [SHUTTERSTOCK]
https://www.kathimerini.gr/economy/563288092/megali-zitisi-gia-airbnb-stin-athina-ta-christoygenna/,Μεγάλη ζήτηση για Airbnb στην Αθήνα τα Χριστούγεννα,2024-10-24,23:14:42,Οικονομία,Ηλίας Μπέλλος,Μεταξύ των ευρωπαϊκών πόλεων με ισχυρή δυναμική στις βραχυχρόνιες μισθώσεις η πρωτεύουσα,"Τον τέταρτο υψηλότερο ρυθμό αύξησης της πληρότητας στις βραχυχρόνιες μισθώσεις μεταξύ 12 ευρωπαϊκών χωρών είχε τον Σεπτέμβριο η Ελλάδα, σε μία ακόμη ένδειξη ότι η ζήτηση για τους μήνες πριν και μετά την καρδιά του καλοκαιριού ενισχύεται. Παράλληλα, η Αθήνα βρίσκεται μεταξύ των ευρωπαϊκών πόλεων με τη μεγαλύτερη αύξηση της ζήτησης για βραχυχρόνιες μισθώσεις κατά τις εορτές των Χριστουγέννων. Τα στοιχεία αυτά προκύπτουν από την τελευταία μελέτη της AirDNA. Συγκεκριμένα, η αύξηση της ζήτησης για τέτοιου τύπου καταλύματα τα Χριστούγεννα στην ελληνική πρωτεύουσα είναι της τάξης του 31%. Οσον αφορά την αύξηση της πληρότητας τον Σεπτέμβριο σε σχέση με τον αντίστοιχο μήνα του προηγούμενου έτους, αυτή διαμορφώθηκε στο 6,6%. Συνολικά η εικόνα που προκύπτει για την αγορά των βραχυχρόνιων μισθώσεων στην Ελλάδα παραπέμπει σε περαιτέρω περιθώρια ανάπτυξής της όσον αφορά τη ζήτηση και την πληρότητα. Σύμφωνα με τον συμβουλευτικό οίκο που ειδικεύεται στην αγορά των βραχυχρόνιων μισθώσεων, ένας λόγος για τον οποίο τα περιθώρια βελτίωσης της ζήτησης είναι υπαρκτά είναι το γεγονός πως τα διασυνοριακά ταξίδια εντός της Γηραιάς Ηπείρου υπολείπονται ακόμη σε αριθμό από τα μεγέθη πριν από την πανδημία: Σύμφωνα με στοιχεία της Eurostat, τα ταξίδια στο εξωτερικό σημείωσαν σημαντική αύξηση τον περασμένο χρόνο. Από το 2020, η Eurostat συλλέγει δεδομένα για διανυκτερεύσεις βραχυπρόθεσμης ενοικίασης επισκεπτών μέσω μιας συμφωνίας κοινής χρήσης δεδομένων με πλατφόρμες όπως η Airbnb, η Booking, η Expedia Group και το Tripadvisor. Από τον Μάρτιο του 2024, τα στοιχεία της Eurostat δείχνουν ότι οι διανυκτερεύσεις ξένων ταξιδιωτών (σε χώρα εκτός της χώρας προέλευσης) αυξήθηκαν με ταχύτερους ρυθμούς από ό,τι εκείνες των εγχώριων ταξιδιωτών. Σε όλες τις χώρες της Ευρωπαϊκής Ενωσης, οι διανυκτερεύσεις από ξένους ταξιδιώτες αυξήθηκαν κατά 23% τον περασμένο χρόνο, ενώ οι διανυκτερεύσεις εγχώριων επισκεπτών αυξήθηκαν κατά 16%. Σε ορισμένες χώρες, μάλιστα, όπως η Ιταλία, το Βέλγιο και η Γαλλία, η αύξηση στις διανυκτερεύσεις ξένων επισκεπτών έχει ξεπεράσει κατά πολύ εκείνη των εγχώριων επισκεπτών. Παρά το γεγονός ότι παρουσίασε ισχυρή ανάκαμψη στη διάρκεια του περασμένου έτους, το μερίδιο των διανυκτερεύσεων των ξένων σε σύγκριση με τις συνολικές διανυκτερεύσεις δεν έχει ακόμη επιστρέψει στα προ πανδημίας επίπεδα. Από τον Μάρτιο του 2024, οι ξένοι ταξιδιώτες αντιστοιχούσαν στο 59% όλων των διανυκτερεύσεων επισκεπτών στην Ε.Ε., σε σύγκριση με το 65% τον Μάρτιο του 2019. Στην Ελλάδα, ωστόσο, ο ρυθμός αύξησης των διανυκτερεύσεων που πραγματοποιούν Ελληνες στην Ελλάδα παραμένει αρκετά υψηλότερος από τον ρυθμό αύξησης των διανυκτερεύσεων των ξένων επισκεπτών. Η εικόνα αυτή κάνει πολλούς να πιστεύουν πως υπάρχει ακόμη σημαντικό περιθώριο αύξησης των διανυκτερεύσεων των ξένων επισκεπτών σε βραχυχρόνιες μισθώσεις στη χώρα. Θετικές είναι, σύμφωνα με την AirDNA, και οι προοπτικές για τη ζήτηση βραχυχρόνιων μισθώσεων στην Ευρώπη κατά τους επόμενους μήνες κι έως και τον Απρίλιο του επόμενου έτους. Με βάση τα δεδομένα που έχει συλλέξει η ζήτηση έως και τον Απρίλιο εμφανίζεται αυξημένη κατά 15% σε σύγκριση με το αντίστοιχο περυσινό διάστημα σε όλη την ευρωπαϊκή αγορά και είναι ιδιαίτερα αυξημένη τον Νοέμβριο και τον Δεκέμβριο, με τις κρατήσεις 20% υψηλότερα, σε αντίθεση με τον Ιανουάριο και τον Φεβρουάριο, που εμφανίζουν αύξηση της τάξης του 9%. Ομως καθώς το καθολικό Πάσχα πέφτει τον Απρίλιο, η ζήτηση για τέτοιου τύπου καταλύματα εμφανίζεται τότε 26% ισχυρότερη σε πανευρωπαϊκό επίπεδο.",https://www.kathimerini.gr/wp-content/uploads/2024/10/13b4eef08e315921a8064aeecf85a59d_airbnb-1-660x370.jpg?v=1729718630,"Σύμφωνα με μελέτη της AirDNA, η Ελλάδα είχε τον Σεπτέμβριο τον τέταρτο υψηλότερο ρυθμό αύξησης πληρότητας στις βραχυχρόνιες μισθώσεις."
https://www.kathimerini.gr/economy/563286283/to-airbnb-echei-aporrofisei-to-1-ton-katoikion-tis-choras/,To Airbnb έχει απορροφήσει το 1% των κατοικιών της χώρας,2024-10-23,11:08:00,Οικονομία,Νίκος Ρουσάνογλου,"Σύμφωνα με στοιχεία που παρουσίασαν οι Αλ . Πατέλης, Γ. Πιτσιλής στην Prodexpo - Το πρόβλημα με τις τιμές των ενοικίων είναι έντονο, τόνισε ο πρόεδρος των μεσιτών Αθηνών – Αττικής Λ. Ποταμιάνος.","Μόλις μία στις 100 κατοικίες της χώρας έχει απορροφηθεί από τη βραχυχρόνια μίσθωση, με βάση τα στοιχεία που παρουσιάστηκαν χθες στο πλαίσιο του συνεδρίου ακινήτων Prodexpo. Συγκεκριμένα, όπως ανέφερε χθες ο κ. Αλέξης Πατέλης, οικονομικός σύμβουλος του πρωθυπουργού, σύμφωνα με την ΑΑΔΕ υπάρχουν 10 εκατ. κατοικίες σήμερα στη χώρα (7 εκατ. διαμερίσματα και 3 εκατ. μονοκατοικίες). Εξ αυτών, ΑΜΑ (Αριθμός Μητρώου Ακινήτου) έχουν περίπου 100.000 ακίνητα. Μάλιστα, τα τελευταία έξι χρόνια καταγράφεται αύξηση των ΑΜΑ κατά 40.000, με δεδομένο ότι αυξήθηκε κατακόρυφα η συμμόρφωση των ιδιοκτητών, μέσω και της συνεργασίας ανάμεσα στην ΑΑΔΕ και στις ψηφιακές πλατφόρμες. Αυτό αποτυπώνεται πλέον και στα φορολογικά έσοδα, τα οποία, όπως αποκάλυψε ο διοικητής της ΑΑΔΕ Γιώργος Πιτσιλής, έχουν υπερδεκαπλασιαστεί από το 2017 μέχρι σήμερα. Ειδικότερα, από τα 70 εκατ. ευρώ που ήταν το 2017, φέτος αναμένεται να ανέλθουν σε 830 εκατ. ευρώ, έναντι 740 εκατ. το 2023, επίδοση που έχει ήδη επιτευχθεί από το φετινό εννεάμηνο (έναντι 640 εκατ. ευρώ πέρυσι). Σύμφωνα με τον κ. Πιτσιλή, μετά τις πρόσφατες αλλαγές, 6.200 νομικά πρόσωπα έχουν δηλώσει πάνω από τρία ακίνητα, κάτι που μεταφράζεται σε ποσοστό συμμόρφωσης 90%, ενώ 500 ιδιοκτήτες έχουν δώσει λάθος κωδικούς. Αλλοι 500 δεν έχουν προχωρήσει σε καμία ενέργεια. «Τους έχουμε εντοπίσει και θα τους ενοχλήσουμε το επόμενο διάστημα για να συμμορφωθούν», είπε ο κ. Πιτσιλής, προσθέτοντας ότι πλέον μόνο το 12% των καταχωρίσεων στις πλατφόρμες αυτές είναι προβληματικό. Παράλληλα, όπως ανέφερε και ο κ. Πατέλης, από τους 100.000 ΑΜΑ, το 25% αφορά ακίνητα με πάνω από 90 διανυκτερεύσεις ετησίως, τα 4/5 των κατοικιών ανήκουν σε φυσικά πρόσωπα και είναι σε μισθώσεις κάτω από 90 ημέρες, ενώ στα νομικά πρόσωπα ανήκουν 20.000 ακίνητα (ΑΜΑ). Αντιστοίχως, το μέσο εισόδημα ανά ακίνητο δεν ξεπερνά τα 7.350 ευρώ ετησίως. Συμπλήρωσε δε ότι δεν αποκλείεται να επεκταθεί η απαγόρευση δημιουργίας νέων ΑΜΑ και πέραν των τριών πρώτων διαμερισμάτων του Δήμου Αθηναίων, αλλά τόνισε ότι πρώτα θα μελετηθούν τα δεδομένα και μετά θα ληφθούν τυχόν αποφάσεις. Για τον σκοπό αυτό, σύμφωνα με τον κ. Πιτσιλή, το 2025 προβλέπεται να δημιουργηθεί μητρώο ιδιοκτησίας και διαχείρισης ακινήτων, σε συνεργασία με το κτηματολόγιο, προκειμένου να υπάρχει ξεκάθαρη εικόνα των κλειστών ακινήτων, όπως το πόσα είναι, πού βρίσκονται, τι χρήση έχουν κ.τ.λ. Με τον τρόπο αυτό θα μπορέσουν να αξιολογηθούν οι ανάγκες και να χαραχθούν και οι απαιτούμενες πολιτικές. Με τη σειρά του ο κ. Λευτέρης Ποταμιάνος, πρόεδρος του Συλλόγου Μεσιτών Αθηνών – Αττικής, επισήμανε ότι το μεγαλύτερο πρόβλημα παρατηρείται στα ενοίκια, όπου κατευθύνεται υποχρεωτικά το μεγαλύτερο μέρος του πληθυσμού λόγω της οικονομικής αδυναμίας να αγοράσει ακίνητο. «Τα ενοίκια είναι πλέον τόσο υψηλά που σε λίγο δεν θα μπορούν να πληρωθούν από τους μισθωτές», ανέφερε χαρακτηριστικά ο κ. Ποταμιάνος. Μάλιστα τόνισε ότι το μεγάλο πρόβλημα θα γίνει εμφανές τους επόμενους μήνες, όταν θα πολλαπλασιαστούν οι ανανεώσεις των μισθωτηρίων συμβολαίων που συνάφθηκαν πριν από τρία χρόνια. «Οι τιμές που θα ζητηθούν μπορεί να είναι ακόμα και διπλάσιες σε κάποιες περιπτώσεις», κάτι που θα προκαλέσει τεράστιο πρόβλημα σε πολλά νοικοκυριά. Οπως εξήγησε, «στην αγορά κατοικίας το πρόβλημα δεν είναι η ζήτηση, αλλά η προσφορά. Σαφώς γίνονται προσπάθειες, αλλά απαιτείται πολύ μεγαλύτερη ταχύτητα». Πάντως, όπως υπογράμμισε, οι τιμές πώλησης δεν θα συνεχίσουν να αυξάνονται με τον ίδιο ρυθμό. «Δεν πουλιούνται πλέον το ίδιο εύκολα τα ακίνητα, καθώς οι τιμές είναι πλέον αρκετά υψηλές. Οσοι διορθώνουν τις απαιτήσεις βρίσκουν ευκολότερα αγοραστή. Πλέον, όμως, ο ρυθμός αύξησης των τιμών δεν είναι διψήφιος, αλλά κινείται σε μονοψήφια ποσοστά και η αγορά κινείται με επιβραδυντικό ρυθμό μετά τη μεγάλη άνοδο των τελευταίων επτά ετών».",https://www.kathimerini.gr/wp-content/uploads/2024/10/acc6699a43cd27c65324caa5b30059b3_athenashutterstock_1144731266-1-660x370.jpg?v=1729631707,"Το 2025 θα δημιουργηθεί μητρώο ιδιοκτησίας και διαχείρισης ακινήτων, σε συνεργασία με το κτηματολόγιο, προκειμένου να υπάρχει ξεκάθαρη εικόνα των κλειστών ακινήτων, όπως το πόσα είναι, πού βρίσκονται κ.λπ. [SHUTTERSTOCK]"
https://www.kathimerini.gr/economy/563269234/zoyliet-langkle-stin-k-den-ftaiei-to-airbnb-gia-ti-stegastiki-krisi/,Ζουλιέτ Λανγκλέ στην «Κ»: Δεν φταίει το Airbnb για τη στεγαστική κρίση,2024-10-14,10:16:44,Διευθύντρια Δημόσιας Πολιτικής της Airbnb για την Ευρώπη,Βασίλης Κωστούλας,«Το πρόβλημα είναι η έλλειψη προσφοράς κατοικιών. Οι απαγορεύσεις δεν αποδίδουν. Θέλουμε να συνεργαστούμε με την ελληνική κυβέρνηση. Για τον μαζικό τουρισμό ευθύνονται τα ξενοδοχεία. Να έχει και ο ενοικιαστής το δικαίωμα για διαμοιρασμό της κατοικίας. Η βραχυχρόνια μίσθωση δεν είναι ξενοδοχειακή υπηρεσία».,"«Οι πόλεις που εφάρμοσαν απαγορεύσεις στη βραχυχρόνια μίσθωση είδαν εκτόξευση των τιμών στα ξενοδοχεία και απώλειες εισοδήματος στις οικογένειες και στις επιχειρήσεις», είναι το επιχείρημα που καταθέτει η διευθύντρια Δημόσιας Πολιτικής της Airbnb για την Ευρώπη, Ζουλιέτ Λανγκλέ, μιλώντας στην «Κ» στον απόηχο της ανακοίνωσης για 12μηνη παύση νέων εγγραφών διαμοιρασμού κατοικίας στην Ελλάδα. «Οι ειδικοί και οι οικονομολόγοι συμφωνούν ότι η βασική αιτία των προκλήσεων στέγασης είναι η έλλειψη προσφοράς κατοικιών για την κάλυψη της ζήτησης. (…) Η ελληνική κυβέρνηση έχει επίσης εντοπίσει ότι υπάρχουν 600.000 κενές ιδιοκτησίες στην Ελλάδα. Η πραγματικότητα είναι ότι η Airbnb έχει ελάχιστη έως καμία επίδραση στη διαθεσιμότητα ή στην οικονομική προσιτότητα των σπιτιών στη συντριπτική πλειονότητα των κοινοτήτων. (…) Μια τυπική αγγελία νοικιάζεται μέσω Airbnb για μόλις 24 νύχτες τον χρόνο και αποφέρει περίπου 4.000 δολάρια σε συμπληρωματικό εισόδημα για τις τοπικές οικογένειες. Περισσότεροι από τους μισούς οικοδεσπότες λένε ότι το επιπλέον εισόδημα τους βοηθά να υποστηρίξουν οικονομικά τα σπίτια τους και 1 στους 3 λέει ότι τον βοηθάει απέναντι στην αύξηση του κόστους διαβίωσης. Βλέπουμε επίσης ότι τα οικονομικά οφέλη από τα ταξίδια μέσω Airbnb συνήθως αντισταθμίζουν κάθε αντίκτυπο στο κόστος στέγασης. Σύμφωνα με το Οικονομικό Πανεπιστήμιο Αθηνών (ΟΠΑ), οι βραχυχρόνιες μισθώσεις συνέβαλαν σημαντικά στο ΑΕΠ της Ελλάδας, αντιπροσωπεύοντας 1,65% ως άμεσο αντίκτυπο και παράγοντας 3,44 δισ. ευρώ το 2022. Ο κλάδος υποστηρίζει επίσης περίπου 54.000 θέσεις εργασίας», αναφέρει ενδεικτικά, κληθείσα να σχολιάσει το επιχείρημα ότι, παρότι η δραστηριότητα της πλατφόρμας παρέχει αξιοσημείωτες ευκαιρίες για εισόδημα στους κατόχους κατοικιών και συνεισφέρει στον τουρισμό, συγχρόνως στερεί από το απόθεμα των κατοικιών που διατίθενται για μακροχρόνια μίσθωση συντελώντας στη στεγαστική κρίση. «Οι αποφάσεις της ελληνικής κυβέρνησης είναι για προσωρινό «πάγωμα» των αδειών βραχυχρόνιας μίσθωσης σε τρεις κεντρικές κοινότητες της Αθήνας. Στη συνέχεια, η κυβέρνηση θα επανεξετάσει τα δεδομένα για τον αντίκτυπό της πριν αποφασίσει για τα επόμενα βήματα. Πιστεύουμε ότι η ανακοίνωση του υπουργού κινείται προς τη σωστή κατεύθυνση. Το επόμενο έτος θα επιτρέψει στην Airbnb και σε άλλους τουριστικούς φορείς να μοιραστούν τις βέλτιστες πρακτικές με τις τοπικές αρχές», σημειώνει η εκπρόσωπος της Airbnb, η οποία ζητεί να εξαιρεθούν από το μέτρο οι κάτοχοι ακινήτων που θέλουν να τα νοικιάζουν περιστασιακά. Τάσσεται μάλιστα υπέρ της βραχυχρόνιας μίσθωσης όχι μόνον από τον ιδιοκτήτη αλλά και από τον ενοικιαστή μιας κατοικίας, ως ρύθμιση στην οποία στοχεύει η πλατφόρμα μέσα από τις διαβουλεύσεις με τις κυβερνήσεις. Είμαστε έτοιμοι να βοηθήσουμε τις ελληνικές αρχές να μετριάσουν τις συνέπειες του μαζικού τουρισμού και στα ελληνικά νησιά. Πάντως, παρά το γεγονός ότι στην Ελλάδα ο διαμοιρασμός κατοικίας συναντάται πλέον και ως κερδοφόρος επαγγελματική ενασχόληση, η ίδια προσεγγίζει τη δραστηριότητα της Airbnb ως «επιπλέον εισόδημα για οικογένειες που βασίζονται σε αυτήν ώστε να τα βγάλουν πέρα». Στο ίδιο μήκος κύματος, σχολιάζοντας τις αιτιάσεις του επίσημου τομέα της φιλοξενίας, ο οποίος από την πλευρά του ζητεί ίσους όρους ανταγωνισμού, αναφέρει ότι «υπάρχει μεγάλη διαφορά ανάμεσα στις εταιρικές αλυσίδες ξενοδοχείων και σε κάποιον που μοιράζεται περιστασιακά το σπίτι του». Υποστηρίζει, δε, ότι για τον μαζικό τουρισμό δεν ευθύνεται η Airbnb αλλά τα ξενοδοχεία: «Η βασική αιτία των προκλήσεων γύρω από τον τουρισμό στην Ευρώπη είναι οι δεκαετίες μαζικού τουρισμού με επίκεντρο τα ξενοδοχεία που κατακλύζουν ιστορικές hotspot περιοχές. Για παράδειγμα, στη Βαρκελώνη τα επίσημα στοιχεία δείχνουν ότι το 70% των επισκεπτών διαμένει σε ξενοδοχεία και στις Βαλεαρίδες το ποσοστό ξεπερνά το 90%. Είμαστε έτοιμοι να βοηθήσουμε τις ελληνικές αρχές να μετριάσουν τις συνέπειες του μαζικού τουρισμού και στα ελληνικά νησιά, προωθώντας τον εκτός εποχής και εκτός αιχμής τουρισμό. Στην πραγματικότητα, η Airbnb αντιπροσωπεύει ένα μικρό ποσοστό επισκεπτών στην Ευρώπη και στην Ελλάδα, διανέμει επισκέπτες και οφέλη σε περισσότερες κοινότητες και βοηθά τις τοπικές οικογένειες να υποστηρίξουν οικονομικά τα σπίτια τους». Η Ζουλιέτ Λανγκλέ κάνει λόγο για 70.000 emails που εστάλησαν σε οικοδεσπότες Airbnb μέσω της συνεργασίας με την ΑΑΔΕ και προϊδεάζει για φορολογική δήλωση εισοδήματος από τη συγκεκριμένη αγορά, η οποία για το 2023 θα ξεπερνά τα 700 εκατ. ευρώ. «Περισσότεροι από ένα εκατομμύριο άνθρωποι χρησιμοποιούν Airbnb κάθε μέρα και οι σοβαρές ενοχλήσεις είναι πολύ σπάνιες», τονίζει σχετικά με τα παράπονα για τις συνθήκες διαβίωσης σε πολυκατοικίες που φιλοξενούν κατοικίες βραχυχρόνιας μίσθωσης. Σημειωτέον, ο όγκος εργασιών της Airbnb ανέρχεται διεθνώς σε 5 εκατ. οικοδεσπότες και 1,5 δισ. αφίξεις. Το 80% των 200 κορυφαίων προορισμών της πλατφόρμας διέπει πλέον κάποια μορφή ρύθμισης από τις κρατικές αρχές ως μέσο διαχείρισης των παρενεργειών της δραστηριότητας στις τοπικές κοινωνίες.",https://www.kathimerini.gr/wp-content/uploads/2024/10/d9-96-660x370.jpg?v=1728763648,"Η Airbnb αντιπροσωπεύει ένα μικρό ποσοστό επισκεπτών στην Ευρώπη και στην Ελλάδα, διανέμει επισκέπτες και οφέλη σε περισσότερες κοινότητες και βοηθάει τις τοπικές οικογένειες να υποστηρίξουν οικονομικά τα σπίτια τους, σημειώνει η Ζουλιέτ Λανγκλέ."
https://www.kathimerini.gr/opinion/563238061/ena-airbnb-me-kagkela-gia-axechastes-diakopes/,Ένα Airbnb με κάγκελα για αξέχαστες διακοπές,2024-09-25,20:00:00,Απόψεις,Βίβιαν Στεργίου,,"Στην Καλλιθέα υπάρχουν διάφοροι μαγικοί, ταπεινοί δρόμοι. Σ’ έναν απ’ αυτούς βλέπεις νοικοκυρεμένες πολυκατοικίες προχωρημένης ηλικίας να περιέχουν σπίτια μεταναστών της Ανατολικής Ευρώπης και σπίτια γιαγιάδων. Ενδιάμεσα χαμηλά δέντρα. Μπαλκόνια με γλάστρες. Στον ίδιο δρόμο μένουν Ρομά και παραδίπλα συγκατοικούν φοιτητές του Πειραιά ή της Παντείου. Σ’ ένα σημείο υπάρχει ένα χωριάτικο καφενείο που κάθονται μόνον ηλικιωμένοι άντρες για να παίξουν χαρτιά ή να πιουν καφέ και –ήδη πριν από το μεσημέρι– αλκοόλ. Το θέμα είναι πως σ’ αυτόν τον δρομάκο ξεφύτρωσε μία κατασκευή άλλης αισθητικής που ξεχώριζε σαν ακριβό ασχημόπαπο μέσα στην ταπεινότητα του δρόμου. Στην αρχή ρίξανε ένα γερό χέρι βάψιμο, και καλά κάνανε, γιατί, εδώ που τα λέμε, η πόλη θέλει βάψιμο και καθάρισμα και δεντροφύτευση χθες. Μετά, όμως, άρχισε αυτό το στυλ κατασκευής που δεν μπορείς να μαντέψεις εάν θα είναι γυναικολογικό ιατρείο, ακριβό νυχάδικο ή τελικά κάποιο συμβολαιογραφείο μίνιμαλ αισθητικής. Airbnb ήταν τελικά. Το θέμα είναι πως αυτοί που το έφτιαξαν μάλλον θεώρησαν ότι ο σχεδιασμός του μέρους πρέπει να δηλώνει ξεκάθαρα τις διαχωριστικές γραμμές ανάμεσα στους παππούδες που βάζουν το καπελάκι τους και πάνε παραδίπλα να πιουν ένα τσίπουρο και να μιλήσουν στη διάλεκτό τους και στους επισκέπτες. Ετσι, έχουν βάλει κάτι σαν κάγκελα. Χοντρά, μαύρα. Είναι ένα σύνορο. Και πίσω από τα κάγκελα έχουν και κάποια έπιπλα κήπου, υποθέτω για τις φωτογραφίες στο σάιτ. Ποιος θα καθόταν πίσω από κάγκελα να φάει το πρωινό του και να τον παρατηρούν σαν ζώο στο ζωολογικό κήπο οι ντόπιοι; Μικρή σημασία έχει. Για μένα η συγκεκριμένη αλλαγή σ’ έναν δρομάκο της Καλλιθέας υποδηλώνει τη γενικότερη αλλαγή στην πλατφόρμα Airbnb. Κάποτε η αγωνία μας ήταν να ταξιδέψουμε με Airbnb, couchsurfing (πλατφόρμα για συμφωνίες εκ περιτροπής χρήσης καναπέδων) και άλλα τέτοια, για να μπλεχτούμε με την πόλη. Εκλεινες ένα δωμάτιο μέσα στο σπίτι του άλλου, για να δεις μία μεριά της πόλης που δεν θα ’βλεπες ποτέ από το ξενοδοχείο. Καθόσουν το βράδυ με τον/την ιδιοκτήτη σ’ έναν άκυρο δρόμο, σε μία άκυρη γειτονιά, για να τα πείτε. Μοιραζόσασταν το σπίτι. Μάθαινες πώς ζουν εκεί. Πώς εργάζονται. Τι τρώνε όντως για βραδινό. Συζητήσεις που δεν θα τις άλλαζα με όλη την αποστασιοποίηση του κόσμου. Η απόσταση ανάμεσα στους ντόπιους και τους τουρίστες έχει πέραση πάντως. Ή οι άνθρωποι πείθονται να την αγοράσουν. Ετσι, βλέπουμε να παρκάρουν γύρω μας βαν πολυτελείας που αδειάζουν Αμερικανούς. Δεν τους κατηγορώ που δεν θέλουν να πηγαίνουν πέρα δώθε με το λεωφορείο, έτσι που είναι, να συζητήσουμε, όμως, γιατί είναι έτσι το λεωφορείο. Υστερα τους βλέπεις μέσα σε λόμπι που θα μπορούσαν να βρίσκονται οπουδήποτε, σαν ακριβά σκηνικά σε ταινία, και μόνον κανένας Παρθενώνας σε αφίσα υποδηλώνει πού μπορεί να βρίσκεται αυτό το γενικό περίγραμμα όπου πίνουν το ποτό τους. Μπορείς να περάσεις τις διακοπές σου στην Αθήνα έτσι: χωρίς να έρθεις σε καμία επαφή με την πόλη. Και το χειρότερο είναι πως οι κάτοικοι της πόλης θα σε προτρέψουν να κάνεις ακριβώς αυτό, να καθίσεις στο πολυτελές ρουφ γκάρντεν σου και να κοιτάς από ψηλά, τα πεζοδρόμια από κοντά φέρνουν θλίψη. Η Αθήνα, όμως, δεν είναι Ντουμπάι. Και οι άνθρωποι που έρχονται απ’ όλο τον κόσμο για να τη δουν δεν ψάχνουν ένα τουριστικό γκέτο, αλλά την αρχή της Ευρώπης, την πρωτεύουσα ενός παλιού κόσμου. Η Αθήνα κατάγεται από την αρχαιότητα και το χριστιανικό ύφος, από την ταπεινότητα και τις βαλκανομεσογειακές συνήθειες απλών ανθρώπων που μετακόμισαν εδώ από το χωριό ή τη χώρα τους, από τη μείξη Βαλκανίων, θάλασσας και Δυτικής Ευρώπης. Δεν θα ’πρεπε να θέλει να γίνει Ντουμπάι – παρόλο που ο καιρός θα θυμίζει. Τα πράγματα εδώ είναι παλιά, αυτό είναι το ωραίο, ποιος δεν το βλέπει;",https://www.kathimerini.gr/k-default-image.jpg,
https://www.kathimerini.gr/economy/563232403/oi-geitonies-poy-gemizoyn-ta-airbnb-exi-mines-ton-chrono/,Οι γειτονιές που γεμίζουν τα Airbnb έξι μήνες τον χρόνο,2024-09-24,09:36:29,Οικονομία,Νίκος Ρουσάνογλου,"Περίπου 800.000 διανυκτερεύσεις σε εμπορικό τρίγωνο, Κουκάκι, Ακρόπολη","Σε 5,5 μήνες τον χρόνο, ή 165 ημέρες, διαμορφώνεται η μέση περίοδος εκμετάλλευσης των καταλυμάτων βραχυχρόνιας μίσθωσης στο δημοφιλέστερο σημείο της Αθήνας, το εμπορικό τρίγωνο, που περικλείει περιοχές όπως το Μοναστηράκι, η Πλάκα και του Ψυρρή. Σύμφωνα με τα στοιχεία που επεξεργάστηκε η AirDNA, για λογαριασμό της «Κ», οι δημοφιλέστερες περιοχές του κέντρου της πόλης για τη σχετική δραστηριότητα (με βάση τον αριθμό των ενεργών καταλυμάτων) καταγράφουν από 91 έως 165 διανυκτερεύσεις κατά μέσον όρο τον χρόνο ανά κατάλυμα. Αυτό μεταφράζεται σε έως 505.965 διανυκτερεύσεις τον χρόνο για τα καταλύματα που βρίσκονται στο εμπορικό τρίγωνο, ενώ ακολουθεί στη δεύτερη θέση το γειτονικό Κουκάκι με 232.611 διανυκτερεύσεις, που σε 12μηνη βάση αντιστοιχούν σε 148 ημέρες ανά κατάλυμα. Σύμφωνα με στελέχη της αγοράς, ένα κατάλυμα είθισται να έχει πληρότητα άνω του 80% τους θερινούς μήνες, αλλά την περίοδο από τον Νοέμβριο έως και τον Φεβρουάριο, το ποσοστό αυτό μπορεί να πέσει σε 20%-25%. Επίσης, πολλοί διαχειριστές ή ιδιοκτήτες επιλέγουν κάποιες ημέρες τον χρόνο για να κάνουν εργασίες επισκευής ή συντήρησης των ακινήτων, ενώ υπάρχουν και αρκετοί Ελληνες που μένουν μόνιμα στο εξωτερικό κι εκμεταλλεύονται κάποιο ακίνητο στο κέντρο της Αθήνας και θέλουν να το χρησιμοποιήσουν για κάποιες ημέρες τον χρόνο. Τα καταλύματα που λειτουργούν στο κέντρο ανήκουν κυρίως σε επενδυτές ή τα διαχειρίζονται εταιρείες. Τα μεγέθη αυτά ασφαλώς απέχουν από την πρόσφατη αναφορά της επικεφαλής Δημόσιας Πολιτικής της Airbnb για τη νότια Ευρώπη, Βαλεντίνα Ρέινο, η οποία σημείωσε ότι «σε όλη την Ελλάδα, ένας τυπικός οικοδεσπότης στην Airbnb νοικιάζει ένα σπίτι για μόλις 24 διανυκτερεύσεις τον χρόνο, ενώ πάνω από ένας στους δύο αναφέρουν ότι το επιπλέον εισόδημα από αυτή τη δραστηριότητα τους βοηθάει να συντηρούν τα σπίτια τους». Η εικόνα αυτή απέχει σημαντικά από το πώς λειτουργεί η βραχυχρόνια μίσθωση στις πιο δημοφιλείς τουριστικά γειτονιές της Αθήνας, ακριβώς λόγω της συγκέντρωσης που παρατηρείται πλέον στα σημεία αυτά. Το πρόβλημα που προκύπτει στην αγορά της Αθήνας είναι ακριβώς ότι οι τουρίστες «ανταγωνίζονται» τους εγχώριους ενοικιαστές, λόγω του ότι στο κέντρο της πόλης εντοπίζεται μεγάλο πλήθος διαμερισμάτων με προσιτές τιμές σε σχέση με τα προάστια, ιδίως προς τον βορρά και τον νότο, όπου αντιθέτως η ζήτηση για καταλύματα βραχυχρόνιας είναι μικρότερη. Πρόκειται για μια κατάσταση που δεν απαντά σε άλλες μεγάλες πόλεις της Ευρώπης, όπου ναι μεν το κέντρο είναι το πιο πολυσύχναστο σημείο για τους τουρίστες, αλλά, αντιθέτως, δεν συμβαίνει το ίδιο και για τους μόνιμους κατοίκους, που συνήθως προτιμούν πιο απομακρυσμένα σημεία για να μείνουν και λόγω κόστους. Δηλαδή, οι κεντρικές συνοικίες, λόγω και της γραφικότητας, αλλά και του τουριστικού τους χαρακτήρα είναι ακριβότερες για την ενοικίαση κατοικίας σε σύγκριση με πιο μακρινά σημεία της πόλης. Αλλο ένα σημαντικό συμπέρασμα που προκύπτει αφορά το ότι, κατά πλειοψηφία, τα καταλύματα που λειτουργούν στο κέντρο της πόλης ανήκουν σε επενδυτές ή αποτελούν αντικείμενο διαχείρισης από εταιρείες. Ανάλογα με την περιοχή, παρατηρείται ότι τουλάχιστον το 71% των καταλυμάτων λειτουργεί από «οικοδεσπότες» που έχουν πάνω από ένα ακίνητο υπό διαχείριση ή στην κατοχή τους. Στην περίπτωση του εμπορικού τριγώνου, το ποσοστό αυτό αγγίζει το 86%, δείγμα του επαγγελματικού χαρακτήρα που έχει προσλάβει πλέον η συγκεκριμένη δραστηριότητα. Με εξαίρεση τα πολύ εμπορικά σημεία και ασφαλώς ακίνητα με ιδιαίτερα χαρακτηριστικά, που τα ξεχωρίζουν από τον ανταγωνισμό, η επιλογή ανάμεσα σε βραχυχρόνια και μακροχρόνια μίσθωση είναι πλέον μια ιδιαίτερα δύσκολη «άσκηση», καθώς εξαρτάται από τα «θέλω» του κάθε ιδιοκτήτη, τη δυνατότητά του να αφιερώσει χρόνο και κόπο και το σημείο που βρίσκεται το εκάστοτε ακίνητο. Μετά και την παροχή της τριετούς φοροαπαλλαγής του φόρου εισοδήματος από ενοίκια, είναι σαφές ότι για αρκετούς το οικονομικό κίνητρο θα είναι ακόμη πιο ισχυρό, ώστε να επιστρέψουν στη μακροχρόνια εκμετάλλευση του ακινήτου τους, ιδίως αν βρίσκεται σε περιοχές του κέντρου, που δεν προσφέρουν μεγάλη απόδοση μέσω των ψηφιακών πλατφορμών βραχυχρόνιας μίσθωσης. Μετά και την παροχή της τριετούς φοροαπαλλαγής του φόρου εισοδήματος από ενοίκια, το οικονομικό κίνητρο είναι ακόμη πιο ισχυρό. Για παράδειγμα, σε 12μηνη βάση, το μέσο μηνιαίο εισόδημα από τη βραχυχρόνια για ένα διαμέρισμα στα Εξάρχεια διαμορφώνεται σε 1.200 ευρώ. Ωστόσο, το καθαρό κέρδος για τον ιδιοκτήτη είναι περίπου 720 ευρώ, καθώς θα πρέπει να υπολογιστούν έξοδα γύρω στο 40%, όπως η προμήθεια της πλατφόρμας (15%), το κόστος καθαρισμού (10%), το τέλος κλιματικής αλλαγής, ο ΦΠΑ και ασφαλώς δαπάνες ΔΕΚΟ και κοινοχρήστων, που επιβαρύνουν τον ιδιοκτήτη, κάτι φυσικά που δεν ισχύει στη μακροχρόνια. Την ίδια στιγμή, η μέση τιμή για μακροχρόνια ενοικίαση στα Εξάρχεια διαμορφώνεται σε περίπου 9 ευρώ/τ.μ., κάτι που σημαίνει ότι ένα διαμέρισμα των 85 τ.μ. μπορεί να αποφέρει 765 ευρώ/μήνα. Η διαφορά δεν είναι αμελητέα, αν μάλιστα πρόκειται για αφορολόγητο έσοδο για τα επόμενα τρία χρόνια. Από την άλλη πλευρά, αυτό που «χάνει» ο ιδιοκτήτης μέσω της μακροχρόνιας μίσθωσης έναντι της βραχυχρόνιας είναι ότι αυξάνει το ρίσκο του απέναντι σε «φέσια», σοβαρές φθορές και ζημιές του ακινήτου από κάποιον ασυνείδητο ενοικιαστή, ή ακόμη και πολύμηνη έξοδο του ακινήτου από την αγορά, σε περίπτωση που απαιτηθεί να προχωρήσει σε έξωση ενός δύστροπου και κακοπληρωτή ενοικιαστή. Αντιθέτως, στη βραχυχρόνια μίσθωση το οικονομικό ρίσκο περιορίζεται, μια και τα έσοδα προεισπράττονται. Αλλωστε, αυτός ήταν και ο λόγος για τον οποίο πολλοί ιδιοκτήτες στράφηκαν στη βραχυχρόνια μίσθωση των ακινήτων τους τα προηγούμενα χρόνια, ακόμη κι αν το τελικό κέρδος που αποκομίζουν είναι χαμηλότερο, συγκριτικά με το να το εκμεταλλεύονταν μέσω μακροχρόνιας μίσθωσης. Με την απαγόρευση της έκδοσης νέου Αριθμού Μητρώου Ακινήτου στα τρία πρώτα διαμερίσματα του Δήμου Αθηναίων, ξεκινάει από την 1/1/2025 η πρώτη προσπάθεια περιστολής της δραστηριότητας των βραχυχρόνιων μισθώσεων στην ελληνική αγορά. Στην πράξη, σε όλες τις δημοφιλείς περιοχές του κέντρου, θα απαγορευτεί η δημιουργία νέων καταλυμάτων τουλάχιστον για 12 μήνες και με προοπτική ενδεχόμενης παράτασης, ή περαιτέρω εξειδίκευσης του μέτρου, με βάση και την απόδοσή του, σε συνδυασμό και με τις υπόλοιπες παρεμβάσεις. Η απαγόρευση θα ισχύσει σε συνοικίες όπως Κουκάκι, Πλάκα, Κολωνάκι, Σύνταγμα – Ομόνοια – Μοναστηράκι, Εξάρχεια – Μουσείο και Νεάπολη (1ο Διαμέρισμα), Μετς, Νέος Κόσμος, Αγιος Αρτέμιος, Παγκράτι (2ο Διαμέρισμα) και Βοτανικός, Μεταξουργείο, Γκάζι, Πετράλωνα, Ρουφ, Θησείο (3ο Διαμέρισμα). Πάντως, από το μέτρο αυτό δημιουργούνται και στρεβλώσεις που θα πρέπει να αντιμετωπιστούν. Για παράδειγμα, η οριζόντια εφαρμογή του μέτρου, χωρίς εξαιρέσεις, θα «εγκλωβίσει» πολλούς ιδιοκτήτες, μια και δεν θα μπορούν να επιλέξουν κάποια άλλη εταιρεία για τη διαχείριση των ακινήτων τους. Αυτό θα συμβεί επειδή κάθε αλλαγή διαχειριστή συνεπάγεται και νέο μισθωτήριο, κάτι που με τη σειρά του μεταφράζεται σε έκδοση νέου ΑΜΑ. Από τη στιγμή όμως που αυτό θα απαγορεύεται από το νέο έτος, δεν θα είναι εφικτή μια τέτοια αλλαγή. Στο πλαίσιο αυτό, φορείς της αγοράς προτείνουν να υπάρχει συνέχεια του ΑΜΑ που έχει εκδοθεί και αφορά το ακίνητο, το οποίο είναι ήδη στις πλατφόρμες και εξαίρεση των νομικών προσώπων από την εφαρμογή του μέτρου. «Ο πιο ορθός τρόπος τεχνικά είναι ο ΑΜΑ να συνδεθεί με τον ΑΤΑΚ και όχι με τον αριθμό του μισθωτηρίου», σημειώνεται χαρακτηριστικά σε σχετικό υπόμνημα που έχει στείλει ο ΣΤΑΜΑ (Σύνδεσμος Εταιρειών Βραχυχρόνιας Μίσθωσης Ακινήτων) στους αρμόδιους φορείς. Σήμερα οι τουρίστες μένουν 4-5 ημέρες στην Αθήνα και μετά ταξιδεύουν σε κάποιο νησί. Αυτό δεν συνέβαινε στο παρελθόν. Στα υπόλοιπα μέτρα, σημαντική κρίνεται και η αύξηση του Τέλους Ανθεκτικότητας στην Κλιματική Κρίση (ΤΑΚΚ) για τα καταλύματα βραχυχρόνιας μίσθωσης, καθώς αυξάνεται στα 8 ευρώ, από 1,5 ευρώ, την περίοδο υψηλής ζήτησης από τον Απρίλιο έως και τον Οκτώβριο, ενώ τους υπόλοιπους μήνες διαμορφώνεται επίσης στα 2 ευρώ, από 0,5 ευρώ που ήταν μέχρι πρότινος. Ωστόσο, η εν λόγω περίοδος επεκτείνεται από τον Νοέμβριο έως και τον Μάρτιο, ενώ μέχρι πρόσφατα το μειωμένο τέλος ίσχυε μέχρι τον Φεβρουάριο. Παράλληλα, το επόμενο διάστημα αναμένεται να θεσπιστούν και λειτουργικές προδιαγραφές που θα πρέπει να πληρούν τα καταλύματα βραχυχρόνιας μίσθωσης. Ο ΣΤΑΜΑ έχει προτείνει μια σειρά παρεμβάσεων, αρκετές εκ των οποίων εκτιμάται ότι θα υιοθετηθούν, όπως για παράδειγμα η εγκατάσταση συστημάτων πυρασφάλειας, η διαμόρφωση εξόδων κινδύνου, η υγειονομική απολύμανση κάθε καταλύματος με παράλληλη ανάρτησή της, αλλά και η υποχρεωτική ασφάλιση αστικής ευθύνης. Στην αγορά αναφέρουν ότι απαιτείται προσεκτικός και στοχευμένος σχεδιασμός από την πλευρά της πολιτείας, προκειμένου να βρεθεί η «χρυσή τομή» μεταξύ των αναγκών για προσιτή στέγη και της διατήρησης της ανοδικής πορείας του τουρισμού και στην Αττική. Προσθέτουν δε ότι χωρίς τα καταλύματα βραχυχρόνιας, η τουριστική κίνηση στο κέντρο της πόλης θα ήταν πολύ μικρότερη. Σήμερα, ένας τυπικός επισκέπτης της χώρας επιλέγει να μείνει 4-5 ημέρες στην Αθήνα και μετά να πάει σε κάποιο νησί, ή άλλον θερινό προορισμό. Αυτό δεν συνέβαινε στο παρελθόν, όταν η Αθήνα ήταν μια ενδιάμεση στάση της μιας διανυκτέρευσης, έως τον τελικό προορισμό των ξένων επισκεπτών.",https://www.kathimerini.gr/wp-content/uploads/2024/09/h6-4-607x607.jpg?v=1727014512,
https://www.kathimerini.gr/economy/563229724/erchontai-prodiagrafes-leitoyrgias-gia-ta-airbnb/,Ερχονται προδιαγραφές λειτουργίας για τα Airbnb,2024-09-20,09:12:08,Οικονομία,Δήκτης,,"Πυροσβεστήρες, ένδειξη διαφυγής, υποχρεωτική ασφάλιση αστικής ευθύνης, πρακτικές βιωσιμότητας με ανάλογες πιστοποιήσεις, ύπαρξη φαρμακείου και κυτίου πρώτων βοηθειών και μια σειρά άλλων προδιαγραφών βρίσκονται στο «τραπέζι» των συζητήσεων μεταξύ των αρμόδιων φορέων και των εκπροσώπων των καταλυμάτων βραχυχρόνιας μίσθωσης, στο πλαίσιο της επικείμενης θέσπισης λειτουργικών προδιαγραφών από το υπ. Τουρισμού. Παράλληλα προτείνεται να εξεταστούν και άλλες προϋποθέσεις, όπως ανιχνευτές καπνού, χρήση κλιματιστικών υψηλής ενεργειακής κλάσης, καθώς επίσης και υποχρεωτική υγειονομική απολύμανση των καταλυμάτων. Στις πρακτικές βιωσιμότητας εντάσσονται πρωτοβουλίες, όπως λαμπτήρες LED, μηχανισμοί ελέγχου κατανάλωσης νερού, ακόμη και κατανάλωση ρεύματος αποκλειστικά από ΑΠΕ. Εφόσον υιοθετηθούν τα παραπάνω, τα καταλύματα βραχυχρόνιας μίσθωσης θα έχουν πλέον ακόμη πιο ξεκάθαρο τουριστικό χαρακτήρα. Πρόσθετα κίνητρα σε επιχειρήσεις που θα επενδύσουν στην Αλεξανδρούπολη, και δη στο βιομηχανικό πάρκο της ακριτικής πόλης, προανήγγειλε ο υπουργός Ανάπτυξης Τάκης Θεοδωρικάκος κατά τη χθεσινή επίσκεψή του στο Βιομηχανικό Πάρκο Αλεξανδρούπολης. Οι σχετικές αλλαγές θα προβλεφθούν στον νέο αναπτυξιακό νόμο που επεξεργάζεται το υπουργείο Ανάπτυξης και στον οποίο θα δίνεται πολύ μεγάλη έμφαση στη βιομηχανία. Ταυτόχρονα, ο υπουργός ανακοίνωσε την υλοποίηση έργων αναβάθμισης στο βιομηχανικό πάρκο, ύψους 5 εκατ. ευρώ. Καμία πρόοδος δεν υπήρξε κατά την πρόσφατη επαναληπτική συνέλευση των ομολογιούχων της MLS. Και αυτό επειδή παρότι το θέμα της συζήτησης ήταν η παρουσίαση του σχεδίου εξυγίανσης της εταιρείας, καμία πτυχή του δεν έγινε γνωστή. «Τον λόγο έλαβε ο διευθύνων σύμβουλος της MLS, ο οποίος αναφέρθηκε στους στόχους ενός σχεδίου εξυγίανσης, χωρίς όμως, αν και επανειλημμένως του ζητήθηκε, να παρουσιάσει draft του εν λόγω σχεδίου», αναφέρει η ανακοίνωση της εταιρείας. Η γερμανική κυβέρνηση εξετάζει τρόπους και μέτρα για να στηρίξει τη Volkswagen, δήλωσε ο Γερμανός υπουργός Οικονομίας και αντικαγκελάριος Ρόμπερτ Χάμπεκ όταν ρωτήθηκε για την απειλή περικοπών θέσεων εργασίας στη μεγαλύτερη αυτοκινητοβιομηχανία της χώρας και δεύτερη στον κόσμο. Η VW δήλωσε νωρίτερα αυτόν τον μήνα ότι έπρεπε να μειώσει σημαντικά το κόστος της στη Γερμανία και πως εξετάζει το ενδεχόμενο να κλείσει κάποιες μονάδες της στη χώρα, αναφέροντας τα υψηλά κόστη, τη χαμηλή παραγωγικότητα και τον έντονο ανταγωνισμό, ειδικά από τους κατασκευαστές ηλεκτρικών οχημάτων της Κίνας. «Η VW είναι κεντρικής σημασίας για τη Γερμανία», είπε ο Χάμπεκ σε δημοσιογράφους, σύμφωνα με το Reuters. Σήμα κινδύνου εκπέμπει o Σύνδεσμος Ευρωπαϊκών Αυτοκινητοβιομηχανιών (ACEA) μετά τη μεγάλη πτώση που κατεγράφη στις πωλήσεις αυτοκινήτων τον Αύγουστο, και ειδικά των ηλεκτρικών. Συγκεκριμένα, οι ταξινομήσεις καινούργιων αυτοκινήτων στην Ε.Ε. υποχώρησαν κατά 18,3% τον Αύγουστο του 2024 σε σύγκριση με τον Αύγουστο του 2023, με τις πωλήσεις να καταρρέουν στις μεγαλύτερες αγορές, και δη στη Γερμανία (-27,8%), στη Γαλλία (-24,3%) και στην Ιταλία (-13,4%). Συνολικά στο οκτάμηνο καταγράφεται αύξηση, η οποία είναι όμως πολύ μικρή, της τάξης του 1,4%, με το πρόσημο να παραμένει αρνητικό σε Γερμανία και Γαλλία. Ειδικά οι πωλήσεις ηλεκτρικών αυτοκινήτων υποχώρησαν κατά 43,9% τον Αύγουστο του 2024 σε σύγκριση με τον περυσινό Αύγουστο, με το μερίδιο αγοράς τους να υποχωρεί στο 14,4% από 21% ένα χρόνο πριν. Μόνο στη Γερμανία οι πωλήσεις ηλεκτρικών αυτοκινήτων υποχώρησαν κατά 68,8%, ενώ στη Γαλλία η μείωση ήταν 33,1%.",https://www.kathimerini.gr/wp-content/uploads/2024/09/17c944314b96458bb94e40829d8fc465_Airbnb-5-660x370.jpg?v=1726812712,
https://www.kathimerini.gr/opinion/readers/563225491/toyrismos-airbnb-kai-elleimma-stegis/,"Τουρισμός, Airbnb και έλλειμμα στέγης",2024-09-18,21:30:00,Γράμματα Αναγνωστών,Παναγιώτης Μάρκου*,,"Κύριε διευθυντά Ο πρωθυπουργός ανακοίνωσε μέτρα για την αντιμετώπιση του στεγαστικού προβλήματος από το βήμα της ∆ΕΘ. Τα μέτρα αυτά δεν θα αποδώσουν όσο οι ρίζες του προβλήματος εξακολουθούν να βαθαίνουν. Το κυρίαρχο αναπτυξιακό μοντέλο της χώρας είναι η χωρίς όρια ενίσχυση του τουρισμού. Οι «χρυσές βίζες» και η βραχυχρόνια μίσθωση εκτινάσσουν τις τιμές των ακινήτων προς όφελος των κατεχόντων και των εργολάβων. Η κυβέρνηση κάνει τα στραβά μάτια ενώπιον του παραδείγματος άλλων ευρωπαϊκών πόλεων που έχουν πάρει πολύ αυστηρά μέτρα για την προστασία των πολιτών τους. ∆εν βλέπει κανένας το γεγονός ότι η άνευ όρων ανοικοδόμηση σε μια, ανοχύρωτη από την κλιματική αλλαγή, πόλη όπως η Αθήνα, θα μετατρέψει τη ζωή σε κόλαση; Ελπίζω ότι το στεγαστικό πρόβλημα στην Αττική δεν θα λυθεί με την οικοδόμηση των καμένων εκτάσεων στον Βαρνάβα, στον ∆ιόνυσο και σε άλλες πληγείσες περιοχές. Η εμπειρία μας έχει δείξει ότι δεν μπορούμε να είμαστε αισιόδοξοι. *Αθήνα",,
https://www.kathimerini.gr/economy/563211841/ayxanontai-ta-teli-se-xenodocheia-kai-misthoseis-airbnb/,Αυξάνονται τα τέλη σε ξενοδοχεία και μισθώσεις Airbnb,2024-09-10,09:32:28,Οικονομία,Ηλίας Μπέλλος,Tο λιμενικό τέλος αποβίβασης επιβατών για τα κρουαζιερόπλοια αυξάνεται σε έως και 20 ευρώ ανά επιβάτη για Μύκονο και Σαντορίνη,"Αύξηση του τέλους ανθεκτικότητας στην κλιματική κρίση, που επιβάλλεται στα δωμάτια των ξενοδοχείων αλλά και στις βραχυχρόνιες μισθώσεις ανά διανυκτέρευση, αύξηση του τέλους παρεπιδημούντων, που καταβάλλεται στους δήμους, σημαντική αύξηση του τέλους αποβίβασης επιβατών κρουαζιέρας, σε κορεσμένους προορισμούς όπως η Μύκονος και Σαντορίνη, και «πάγωμα» του αριθμού των ακινήτων που διατίθενται σε βραχυχρόνιες μισθώσεις, στα τρία κεντρικά διαμερίσματα του Δήμου Αθηναίων, με παράλληλη επιβολή νέου αυξημένου τέλους στις συμβάσεις μέσω πλατφορμών, αποτελούν τη βασική δέσμη μέτρων που ανακοίνωσε ο πρωθυπουργός για την ενίσχυση της βιωσιμότητας του τουρισμού. Παράλληλα, προανήγγειλε και διαμόρφωση εθνικής στρατηγικής για την περαιτέρω βιώσιμη ανάπτυξη του τουρισμού μέσω περιφερειακών σχεδίων ανάπτυξης σε ολόκληρη την επικράτεια. «Θεμέλιο της τουριστικής ανάπτυξης πρέπει να είναι η προστασία του απαράμιλλου φυσικού και πολιτιστικού περιβάλλοντος της χώρας μας. Αλλωστε, αυτό είναι τελικά και το μεγάλο μας συγκριτικό πλεονέκτημα», ανέφερε χαρακτηριστικά ο Κυριάκος Μητσοτάκης από το βήμα της Διεθνούς Εκθεσης Θεσσαλονίκης. Στόχος είναι «η μείωση των παρενεργειών μιας γρήγορης ανάπτυξης, όταν αυτή ενίοτε εκδηλώνεται χωρίς σχέδιο, έλεγχο και κανόνες», όπως συνέβη «με την κρουαζιέρα, ευτυχώς σε πολύ λίγα νησιά μας», αλλά και η μέριμνα «για τις υποδομές, ιδίως σε τόπους που δέχονται μεγάλα φορτία επισκεπτών για συγκεκριμένα χρονικά διαστήματα», συμπλήρωσε. «Γι’ αυτό και κάθε χωροταξική μεταβολή οφείλει να γίνεται με σεβασμό στο περιβάλλον και την παράδοση, ειδικά των πανέμορφων οικισμών των νησιών και των βουνών μας», τόνισε. Εν αναμονή λοιπόν των περιφερειακών τουριστικών χωροταξικών σχεδίων η κυβέρνηση αποφάσισε συγκεκριμένα μέτρα: το τέλος ανθεκτικότητας στην κλιματική κρίση θα αυξηθεί από τον Απρίλιο έως τον Οκτώβριο, για τα πεντάστερα ξενοδοχεία από τα 10 ευρώ ανά δωμάτιο ανά διανυκτέρευση σήμερα στα 15 ευρώ, στα τετράστερα ξενοδοχεία στα 10 ευρώ και στα τριάστερα στα 8 ευρώ. Στα 8 ευρώ, σύμφωνα με πληροφορίες, θα διαμορφωθεί και το πλαφόν του τέλους αυτού για τις βραχυχρόνιες μισθώσεις. Ο πρωθυπουργός επεσήμανε πως ένα σημαντικό κομμάτι των εσόδων από το τέλος ανθεκτικότητας και κλιματικής κρίσης «θα επιστρέψει στις τοπικές κοινωνίες» και γι’ αυτόν τον λόγο τόνισε ότι «είναι σημαντικό αυτές να οργανωθούν καλύτερα, να στηρίξουν τις υποδομές τους απέναντι στο βάρος που δέχονται κάθε καλοκαίρι». Παράλληλα, με νομοσχέδιο του υπουργείου Εσωτερικών αυξάνεται το τέλος παρεπιδημούντων που αποδίδεται στους δήμους και εισπράττεται ανά δωμάτιο ανά διανυκτέρευση από 0,5% επί της τιμής στο 0,75% και όχι στο 2% όπως αρχικά είχε αποφασιστεί. Οσον αφορά το λιμενικό τέλος αποβίβασης επιβατών από τα 35 λεπτά του ευρώ σήμερα, που ισχύει οριζόντια για όλα τα λιμάνια της χώρας τόσο για την κρουαζιέρα όσο και για την ακτοπλοΐα, αυτό θα αυξηθεί για την κρουαζιέρα σε έως και 20 ευρώ ανά επιβάτη για τη Μύκονο και τη Σαντορίνη –και ανάλογα με τον προορισμό και για τα υπόλοιπα λιμάνια της χώρας– και θα μειώνεται κλιμακωτά ανά περίοδο του έτους. Ωστόσο δεν έχει διευκρινιστεί ακόμα κατά πόσον τα αυξημένα αυτά τέλη θα επιβάλλονται και στους χιλιάδες ημερήσιους επισκέπτες νησιών όπως η Σαντορίνη και η Μύκονος, που μετακινούνται συντεταγμένα από τουριστικούς πράκτορες μέσω ταχύπλοων σκαφών της ακτοπλοΐας, ειδικά στις γραμμές από την Κρήτη.",https://www.kathimerini.gr/wp-content/uploads/2024/09/08akinita8-2-1-4-660x370.jpg?v=1725949936,
https://www.kathimerini.gr/economy/563186923/neoi-periorismoi-gia-to-airbnb-kai-kinitra-gia-makrochronies-misthoseis/,Νέοι περιορισμοί για το Airbnb και κίνητρα για μακροχρόνιες μισθώσεις,2024-08-25,17:21:00,Οικονομία,Προκόπης Χατζηνικολάου,"Λύσεις στο μείζον θέμα της στεγαστικής κρίσης που ταλαιπωρεί τα νοικοκυριά, τους φοιτητές και όσους αναζητούν κατοικία για ενοικίαση τόσο στην Αθήνα όσο και στην περιφέρεια αναζητεί η κυβέρνηση καθώς οι τιμές έχουν εκτοξευτεί","Λύσεις στο μείζον θέμα της στεγαστικής κρίσης που ταλαιπωρεί τα νοικοκυριά, τους φοιτητές και όσους αναζητούν κατοικία για ενοικίαση τόσο στην Αθήνα όσο και στην περιφέρεια (καθηγητές, δασκάλους, γιατρούς κ.λπ.) αναζητεί η κυβέρνηση καθώς οι τιμές έχουν εκτοξευτεί. Μέχρι στιγμής η κυβέρνηση δεν έχει λάβει κάποιο ουσιαστικό μέτρο για να αναστρέψει την κατάσταση ή διαφορετικά, όσα έχουν ήδη εφαρμοσθεί (αλλαγές στις βραχυχρόνιες μισθώσεις, και το πρόγραμμα «Ανακαινίζω – Νοικιάζω») δεν έχουν αποδώσει καρπούς. Πληροφορίες αναφέρουν ότι ο πρωθυπουργός αναμένεται από το βήμα της ΔΕΘ να προχωρήσει σε ανακοινώσεις για το μεγάλο στεγαστικό πρόβλημα, το οποίο σε συνδυασμό με την ακρίβεια δημιουργεί ασφυξία σε χιλιάδες νοικοκυριά. Οι τελικές αποφάσεις αναμένεται να ληφθούν μέσα στο επόμενο 10ήμερο, με τις πληροφορίες να αναφέρουν ότι θα υπάρξουν μεν αλλαγές στις βραχυχρόνιες μισθώσεις χωρίς ωστόσο να θιγεί ο θεσμός με σκληρά μέτρα καθώς αποφέρει σημαντικά έσοδα στην ελληνική οικονομία και στο Δημόσιο. Σύμφωνα με κυβερνητικές πηγές, το «πακέτο» με τις αλλαγές στα ακίνητα αποτελεί τη μεγάλη «σπαζοκεφαλιά», με το οικονομικό επιτελείο να συνεδριάζει σε καθημερινή βάση αναζητώντας τις κατάλληλες λύσεις. Οι ίδιες κυβερνητικές πηγές αναφέρουν ότι δεν πρόκειται να αλλάξουν οι συντελεστές φορολόγησης των εισοδημάτων από μισθώματα με βάση τα σημερινά δεδομένα, επισημαίνοντας όμως ότι όλα μπορούν να αλλάξουν τις επόμενες 10 ημέρες. Παράλληλα, αναφέρουν ότι ενδεχομένως να θεσμοθετηθούν κίνητρα ή αντικίνητρα προκειμένου κάποιοι να μεταπηδήσουν από τη βραχυχρόνια στη μακροχρόνια μίσθωση ή ενδεχομένως να υπάρξουν περιορισμοί ως προς τον αριθμό των ακινήτων που μπορεί να εκμισθώνει κάποιος. Το σίγουρο αυτή τη στιγμή είναι η ενίσχυση της στεγαστικής πολιτικής με το «Σπίτι μου 2», ύψους 2 δισ. ευρώ, των νέων ζευγαριών μέσω του προγράμματος κοινωνικής αντιπαροχής και το λίφτινγκ στο πρόγραμμα «Ανακαινίζω – Νοικιάζω», το οποίο δεν λειτούργησε. Στο τραπέζι, έκπτωση στον φόρο εισοδήματος για όσους εγκαταλείψουν τη βραχυχρόνια μίσθωση και προτιμήσουν μόνιμους ενοικιαστές. Τα σενάρια που βρίσκονται στο τραπέζι προβλέπουν μεταξύ άλλων τη διεύρυνση του αριθμού των ιδιοκτητών ακινήτων με βραχυχρόνια μίσθωση, οι οποίοι θα υποχρεούνται να κάνουν έναρξη επιχειρηματικής δραστηριότητας, την καθιέρωση χρονικών, αριθμητικών και γεωγραφικών περιορισμών στη βραχυχρόνια μίσθωση και ενδεχομένως κάποιου είδους έκπτωση από τον φόρο εισοδήματος. Συγκεκριμένα, εξετάζονται: 1. Πλαφόν στα ακίνητα που μισθώνονται από κάθε ΑΦΜ, δηλαδή κάθε ιδιοκτήτης να μισθώνει μόνο ένα ακίνητο. Επί της ουσίας δεν θα επιτρέπεται σε φυσικά πρόσωπα η διάθεση σε βραχυχρόνια μίσθωση δύο ή περισσότερων ακινήτων. Οσοι εκμεταλλεύονται τουλάχιστον δύο ακίνητα θα αντιμετωπίζονται ως επιχειρηματίες που υπάγονται σε καθεστώς ΦΠΑ και καταβάλλουν ασφαλιστικές εισφορές και τέλος επιτηδεύματος. Σήμερα, για να θεωρηθεί ένας ιδιοκτήτης ακινήτου τύπου επαγγελματίας και να προχωρήσει σε έναρξη επιχειρηματικής δραστηριότητας θα πρέπει να διαθέτει τρία ή περισσότερα ακίνητα βραχυχρόνιας μίσθωσης. 2. Η μίσθωση κάθε ακινήτου δεν θα μπορεί να υπερβαίνει τις 90 ημέρες ανά ημερολογιακό έτος και για νησιά κάτω των 10.000 κατοίκων τις 60 ημέρες ανά ημερολογιακό έτος. Υπέρβαση της διάρκειας θα επιτρέπεται εφόσον το συνολικό εισόδημα του εκμισθωτή ή του υπεκμισθωτή, από το σύνολο των ακινήτων που διαθέτει για μίσθωση ή υπεκμίσθωση, δεν ξεπερνάει τις 12.000 ευρώ κατά το οικείο φορολογικό έτος. 3. Εξετάζεται η παροχή κινήτρων όπως η έκπτωση από τον φόρο εισοδήματος για όσους εγκαταλείψουν τη βραχυχρόνια και μεταπηδήσουν στη μακροχρόνια μίσθωση. • Η ενίσχυση της στεγαστικής πολιτικής με το «Σπίτι μου 2», ύψους 2 δισ. ευρώ. Η κυβέρνηση ολοκληρώνει τις διαπραγματεύσεις με την Κομισιόν για την αξιοποίηση κοινοτικών κονδυλίων που θα επιδοτήσουν τη δόση στεγαστικών δανείων για νοικοκυριά με διευρυμένα ηλικιακά κριτήρια (έως 50 ετών) σε σχέση με τον πρώτο κύκλο του προγράμματος. • Η ενίσχυση νέων ζευγαριών, πολύτεκνων οικογενειών και δικαιούχων του ελάχιστου εγγυημένου εισοδήματος από το πρόγραμμα κοινωνικής αντιπαροχής, με σκοπό την παροχή κατοικιών έναντι χαμηλού αντιτίμου από τη «δεξαμενή» της αδρανούς ακίνητης περιουσίας του Δημοσίου. • Λίφτινγκ στο πρόγραμμα «Ανακαινίζω – Νοικιάζω» με αύξηση της επιδότησης στο 60% από 40% σήμερα και του ανώτατου ορίου δαπανών. Συγκεκριμένα, σχεδιάζεται: α) Αύξηση του ανώτατου ορίου δαπανών για την ανακαίνιση της κατοικίας από 10.000 ευρώ που ανέρχεται σήμερα σε 15.000 ευρώ. β) Αύξηση του ποσοστού της επιδότησης στο 60% από 40% σήμερα, χωρίς ωστόσο να αλλάζουν τα κριτήρια και οι προϋποθέσεις. Με τις δύο αυτές αλλαγές η επιδότηση που θα κερδίζουν όσοι σχεδιάζουν να ανακαινίσουν τις κλειστές κατοικίες τους και τις διαθέσουν για μακροχρόνια μίσθωση μπορεί να φθάσει τις 9.000 ευρώ (15.000 x 60%) από 4.000 ευρώ που είναι σήμερα (10.000 x 40%). Τα στοιχεία του υπουργείου Οικονομικών δείχνουν ότι περίπου 650.000 ακίνητα σε όλη την Ελλάδα είναι κενά, δηλαδή δεν χρησιμοποιούνται. Από αυτά, υπολογίζεται ότι περίπου 150.000 βρίσκονται στην Αττική και τη Θεσσαλονίκη. Μεταξύ των εκατοντάδων χιλιάδων ακινήτων που φαίνονται σήμερα κενά, πολλά από αυτά είναι εγκαταλελειμμένα, ανήκουν σε πολλούς ιδιοκτήτες ή πρόκειται για δευτερεύουσες – εξοχικές κατοικίες που έχουν να ανοίξουν χρόνια.",https://www.kathimerini.gr/wp-content/uploads/2024/08/κλ-660x370.jpg?v=1724496717,"Στις βραχυχρόνιες µισθώσεις εξετάζεται, µεταξύ άλλων, να αντιµετωπίζονται ως επιχειρηµατίες, δηλαδή να υπάγονται σε καθεστώς ΦΠΑ και να καταβάλλουν ασφαλιστικές εισφορές και τέλος επιτηδεύµατος, όσοι µισθώνουν
δύο ή περισσότερα ακίνητα από τρία ή περισσότερα που ισχύει σήµερα. (ΑΠΕ)"
https://www.kathimerini.gr/k/k-magazine/563145577/komikotragikes-istories-apo-mia-polykatoikia-paradomeni-sto-airbnb/,Κωμικοτραγικές ιστορίες από μία πολυκατοικία παραδομένη στο Airbnb,2024-07-30,17:26:40,Περιοδικό «Κ»,Γιώργος Ρομπόλας,Πώς είναι να αλλάζεις συνέχεια γείτονες; Τι προβλήματα δημιουργούν σε ενοίκους και ιδιοκτήτες οι βραχυχρόνιες μισθώσεις;,"Η εικόνα μιας ηλικιωμένης γυναίκας να ανεβάζει αγκομαχώντας τα ψώνια της στον πρώτο όροφο, όσο τουρίστριες κατεβαίνουν χαρούμενες τις ίδιες σκάλες φορώντας παρεό, αποτελεί απόδειξη των δύο κόσμων που ζουν παράλληλα και μόνο πολύ σπάνια τέμνονται μεταξύ τους στο αθηναϊκό καλοκαίρι. Πίσω, όμως, από αυτή την εικόνα με το έντονο κοντράστ κρύβεται μια άβολη οικονομική αλήθεια για τους κατοίκους των αστικών κέντρων: σύμφωνα με έρευνα του ScienceDirect, η οποία πραγματοποιήθηκε εστιάζοντας στην Πορτογαλία, η αύξηση των καταλυμάτων Airbnb σε μια πόλη κατά 1% οδηγεί τα ενοίκια σε αύξηση της τάξης του 3,7%. Στην Αθήνα αυτό συνέβη σταδιακά, μέχρι που γιγαντώθηκε. Στο Κουκάκι οι αυξήσεις ήρθαν μαζί με τις βραχυχρόνιες μισθώσεις, ενώ καθώς περνούσαν τα χρόνια οι τιμές γίνονταν απλησίαστες για τους ενοίκους. Δεν ήταν λίγες οι πολυκατοικίες που άδειασαν –ή έστω έχασαν πολλούς– από τους «παραδοσιακούς» ενοικιαστές, για να μεταμορφωθούν σε κέντρα προσωρινής διαμονής και αθηναϊκών διακοπών. Διαμερίσματα που στοίχιζαν 500 ευρώ τον μήνα έφτασαν μέσα σε λίγα χρόνια να στοιχίζουν περισσότερα από 850 (!) ευρώ και χωρίς δυνατότητα διαπραγμάτευσης. Κάπως έτσι, οι βραχυχρόνιες μισθώσεις άλλαξαν άρδην το τοπίο της πόλης, μετατρέποντας την Αθήνα σε έναν τουριστικό προορισμό για όσους ήθελαν να ζήσουν «like common people», που λένε και οι Pulp. Το Κουκάκι ήταν πάντα μια τακτοποιημένη γειτονιά η οποία, αν και δυο βήματα από την Ακρόπολη, έμενε μακριά από τα φώτα της τουριστικής δημοσιότητας. Μεταμορφώθηκε όμως σε ένα κέντρο της αθηναϊκής διασκέδασης πριν καλά καλά το καταλάβουν οι κάτοικοί του. Η ανάπτυξη ήταν «απότομη», οι καταστάσεις που προέκυψαν πολύ συχνά τραγελαφικές. Τα καλοκαίρια οι θερμοκρασίες «φούρνου» δεν ήταν καθόλου σπάνιες, ενώ τα έντομα του είδους Blattella germanica έκαναν συχνά την εμφάνισή τους. Αν όμως κάποιος τηρούσε τα βασικά μέτρα (καθαρό μπαλκόνι, ψεκασμός την άνοιξη), οι γνωστές σε όλους μας κατσαρίδες τον άφηναν ήσυχο. Κάτι που έπαψε να ισχύει για όσους μοιράζονταν μια μεσοτοιχία με ένα Airbnb. Στη δική μου περίπτωση, όταν οι εμφανίσεις των εντόμων πολλαπλασιάστηκαν, αναζήτησα τις αιτίες στο ίντερνετ (όσο αξιόπιστη πηγή μπορεί να αποτελεί αυτό) και έμαθα ότι οι βαλίτσες των ταξιδιωτών αποτελούν ένα αγαπημένο γι’ αυτές μεταφορικό μέσο. Ήταν μια εξήγηση. Το μυστικό μού το αποκάλυψε ένας ειδικός στις απεντομώσεις, στον οποίο προσέτρεξα πανικόβλητος. Μετά τον ψεκασμό, λοιπόν, τα αντιπαθή έντομα κάνουν περισσότερο αισθητή την εμφάνισή τους. Λογικό, καθώς προσπαθούν να ξεφύγουν από τον χημικό θάνατο. Το πρόβλημα, όμως, είναι το εξής: πού πηγαίνουν οι κατσαρίδες όταν πεθάνουν; Το σχεδόν φιλοσοφικό αυτό ερώτημα είχε μια πολύ επώδυνη απάντηση: στο διπλανό διαμέρισμα. Η εικόνα τού να μπαίνεις σπίτι, να ανοίγεις τα φώτα και να βλέπεις τέσσερις κατσαρίδες να περπατούν στα ξύλινα κουφώματα του διαμερίσματος δεν είναι ακριβώς ειδυλλιακή. Σε κάθε περίπτωση, ένα είναι βέβαιο: το να υπάρχουν καταλύματα ξενοδοχειακού τύπου σε μια πολυκατοικία προκαλεί ανάγκες (συχνοί ψεκασμοί) οι οποίες ταιριάζουν περισσότερο σε μια μονάδα παροχής τουριστικών υπηρεσιών παρά σε μόνιμες κατοικίες. Οι κατσαρίδες είναι ένα θέμα. Υπάρχει όμως και κάτι άλλο πολύ πιο ενοχλητικό και δυνητικά επικίνδυνο: το ασανσέρ. Πώς είναι να είσαι εγκλωβισμένος μέσα σε τρία τετραγωνικά όταν έξω το θερμόμετρο δείχνει 41 βαθμούς Κελσίου υπό σκιάν; Μου συνέβη μαζί με τη Ρίτα, το μικρόσωμο σκυλί μου, το οποίο δεν σταμάτησε να γαβγίζει απελπισμένο. Τη λύση έδωσε η πυροσβεστική, η οποία βρισκόταν επί ποδός πολέμου λόγω των συχνών διακοπών ρεύματος εκείνο το καλοκαίρι. Στη δική μου περίπτωση, όμως, ο ένοχος ήταν άλλος. «Ανεβαίνουν πέντε πέντε και είναι φορτωμένοι με βαλίτσες, ενώ το ασανσέρ είναι για τρεις», θυμάμαι να λέει ο Βλαδίμηρος Χότζα, ένοικος της πολυκατοικίας που βοηθούσε τον διαχειριστή στα καθήκοντά του. Την άθλια κατάσταση του ασανσέρ επιβεβαίωσε και ο τεχνικός που ερχόταν κάθε τρεις και λίγο για να το επισκευάσει. Τελικά, οι ιδιοκτήτες των Airbnb ανέλαβαν να λύσουν το πρόβλημα τοποθετώντας μια ευμεγέθη πινακίδα γραμμένη στα αγγλικά. Οι τουρίστες, όμως, συνέχιζαν να αγνοούν επιδεικτικά τις παραινέσεις. Οι σκηνές απείρου κάλλους δεν είχαν τελειωμό. Όταν η κυρία που έμενε στον πέμπτο και η οποία είχε παραπάνω κιλά και δυσκολία κίνησης βρέθηκε εγκλωβισμένη, όλη η πολυκατοικία μαζεύτηκε έξω από το ασανσέρ προσπαθώντας να της δώσει κουράγιο αλλά και να βρει έναν τρόπο να την απεγκλωβίσει. Οφείλω να ομολογήσω πως υπήρχε γενικευμένο κλίμα αλληλεγγύης ενάντια στις επελαύνουσες ορδές των νεο-τουριστών βραχυχρόνιας μίσθωσης, όχι όμως και χωρίς παραφωνίες: μια παλιά ένοικος της έβαλε τις φωνές, πιστεύοντας ότι έτσι θα τη βοηθήσει. Τι να πει κανείς; Άβυσσος η ψυχή των ενοίκων.
Κάπως έτσι, η κατάσταση με το ασανσέρ δημιούργησε ένα πολεμικό κλίμα στην πολυκατοικία και τη χώρισε στα δύο. Η αρχική περιέργεια μεταμορφώθηκε σε ενόχληση και η ενόχληση σε μίσος για κάθε οικογένεια τουριστών οι οποίοι ένιωθαν πολύ καλά με τον εαυτό τους να ανεβαίνουν σε πεντάδες και με γεμάτες βαλίτσες σε ένα ασανσέρ με τη σαφή ένδειξη «3 άνθρωποι, 240 κιλά». Λόγω του Airbnb επιδεινώθηκε σε μεγάλο βαθμό και το πρόβλημα του παρκαρίσματος, ενώ η γειτονιά έχασε τον «τοπικό» χαρακτήρα της: για κάθε παλιό καφενείο ξεφύτρωσε μια μοντέρνα καφετέρια που προσφέρει μπραντς, από αυτές που μοιάζουν βγαλμένες από κάποια γραμμή παραγωγής, ενώ και οι τιμές έμοιαζαν να απευθύνονται σε τουρίστες. Βέβαια, οι επιλογές στην εστίαση ξαφνικά έγιναν άπειρες – ήταν όμως πολύ πιο «τσουχτερές» για το πορτοφόλι των ενοίκων μακροχρόνιας ενοικίασης ή και των ιδιοκτητών που δεν θέλησαν να καβαλήσουν το κύμα του Airbnb. Στην εν λόγω πολυκατοικία, τα Airbnb ήταν αρχικά δύο, ενώ πια έχουν γίνει έξι. Πόσο όμως ενοχλεί αυτό τους παλιούς ενοίκους; Για τον Βλαδίμηρο Χότζα, αν εξαιρέσει κανείς το αιώνιο πρόβλημα του ασανσέρ, το οποίο δείχνει να μη λύνεται, η ζωή από το 2009 –όταν και πρωτομετακόμισε εκεί– μέχρι σήμερα δεν έχει αλλάξει και πολύ. Σοβαρά προβλήματα ηχορύπανσης δεν υπάρχουν. Άλλωστε, αν κάποιος ένοικος Airbnb το παρακάνει, είναι πολύ πιθανό να δεχτεί αρνητική κριτική από τον εκμισθωτή, με αποτέλεσμα να δυσκολευτεί πολύ την επόμενη φορά που θα θελήσει να «κλείσει» κάποιο διαμέρισμα. Είναι γνωστό ότι στην οικονομία του διαμοιρασμού, της οποίας βασικός πρεσβευτής είναι το Airbnb, ο κίνδυνος αρνητικής κριτικής λειτουργεί ως μια ισορροπία «τρόμου» ανάμεσα στα δύο συμβαλλόμενα μέρη. Είναι σίγουρο, λοιπόν, πως οι βραχυχρόνιες μισθώσεις σε μια αθηναϊκή πολυκατοικία δημιουργούν θέματα συμβίωσης. Άλλοτε οι καταστάσεις είναι κωμικές και άλλοτε τρομερά απογοητευτικές, όπως για παράδειγμα το να παρακαλά κανείς έναν τουρίστα να βάλει τη μάσκα του στο ασανσέρ, όταν αυτό ήταν ακόμη υποχρεωτικό, και ως απάντηση να δέχεται μονάχα ειρωνείες. Το γεγονός ότι το Κουκάκι μεταμορφώθηκε από μια μάλλον ξεχασμένη περιοχή του Κέντρου, με την οποία κανείς δεν ασχολιόταν πέρα από τους κατοίκους του, σε μία από τις πιο «κουλ γειτονιές» του πλανήτη, φιγουράροντας ως τοπ προορισμός για τις βραχυχρόνιες μισθώσεις παγκοσμίως, προφανώς έχει κάποιο κόστος. Χιλιάδες άνθρωποι σε όλη την Ελλάδα, στη συντριπτική τους πλειονότητα στην Αθήνα, επέλεξαν τα τελευταία χρόνια να αξιοποιήσουν τις ιδιοκτησίες τους μετατρέποντάς τες σε καταλύματα βραχυχρόνιας μίσθωσης. Είναι μια πραγματικότητα ότι με τον τρόπο αυτόν εξασφάλισαν υψηλότερα εισοδήματα συγκριτικά με τα έσοδα που τους απέφεραν οι μακροχρόνιες μισθώσεις. Υπάρχει όμως και η άλλη πλευρά του νομίσματος: ένοικοι που αφήνουν απλήρωτους φουσκωμένους λογαριασμούς, γείτονες που διαμαρτύρονται και ζητούν τη μεσολάβησή τους, ξεχασιάρηδες φιλοξενούμενοι που τηλεφωνούν μέσα στη νύχτα ψάχνοντας κλειδιά για το διαμέρισμα. Όταν πριν από επτά χρόνια η Δήμητρα Βαγιανού ξεκινούσε τη βραχυχρόνια μίσθωση του διαμερίσματός της στον Άγιο Νικόλαο Αναβύσσου, τα πράγματα ήταν πολύ πιο απλά. «Εδώ και δύο χρόνια έχω μεγάλη δυσκολία να βρω βοήθεια για την καθαριότητα», λέει. Η διαθεσιμότητα σε καταλύματα είναι πολύ μεγάλη, αλλά μαζί με αυτήν εκτινάχθηκε και ο ανταγωνισμός. Μπορεί, λοιπόν, το Airbnb να αποτελεί μια πρόσθετη πηγή εισοδήματος, αλλά αυτή δεν έρχεται χωρίς προβλήματα. Για παράδειγμα, δεν είναι σπάνιο να αδιαφορούν οι επισκέπτες για τους κανόνες του σπιτιού όσον αφορά την πισίνα, βουτώντας αλειμμένοι με αντηλιακό ή δίχως να έχουν κάνει πρώτα ντους. Επίσης, μπορεί η Airbnb να την αποζημίωσε για μια ακριβή συρόμενη σήτα που καταστράφηκε, αλλά υπάρχουν συχνά μικροζημιές που δεν καλύπτονται. Αντίστοιχα θέματα έχει αντιμετωπίσει και η Μαριάντζελα Πετροπούλου με το δικό της διαμέρισμα στο Κουκάκι, αφού η αμερικανική εταιρεία δεν δέχτηκε να την αποζημιώσει για τον καμένο από τα τσιγάρα καναπέ της. Το μόνο που έλαβε ήταν μια ψυχρή και τυπική απάντηση. «Το να με ξυπνήσει ένας ένοικος βαθιά μες στη νύχτα επειδή έχει χάσει τα κλειδιά του, ήταν κάτι το συνηθισμένο», αναφέρει ο Ανδρέας Χίου, πρόεδρος της ΠΑ.ΣΥ.Δ.Α. (Πανελλήνιος Σύλλογος Διαχειριστών Ακινήτων) και ιδιοκτήτης διαμερισμάτων βραχυχρόνιας μίσθωσης. «Τώρα πια, έχω βάλει ειδικά key boxes με κωδικούς, για να αποφεύγω αυτές τις νυχτερινές εξορμήσεις. Οι “ξεχασιάρηδες” ένοικοι με παίρνουν τηλέφωνο ή μου στέλνουν μήνυμα και εγώ τους δίνω τον κωδικό». Ένοικοι που χάνουν τα κλειδιά τους, επισκέπτες που δεν τηρούν τους κανονισμούς (house rules), ζημιές οι οποίες επιβαρύνουν τον ιδιοκτήτη∙ όλα είναι μέσα στο πρόγραμμα και χαρακτηρίζονται ως παράπλευρες απώλειες. Τα σημαντικά προβλήματα ξεκινούν, όμως, όταν οι συμπεριφορές των ενοίκων ξεφεύγουν από τα συνηθισμένα. «Μας έχει έρθει λογαριασμός νερού 600 ευρώ (!) για 45 μέρες. Δεν μάθαμε ποτέ πώς ακριβώς έγινε αυτό ούτε βέβαια λάβαμε και κάποια αντίστοιχη αποζημίωση από τους ενοικιαστές», αναφέρει η κ. Πετροπούλου. Αυτό, ωστόσο, ήταν πταίσμα μπροστά στην άλλη «περιπέτεια» που βίωσε. «Υπήρξαν κάποιοι συγκεκριμένοι ένοικοι που, αφού ολοκληρώθηκε η διαμονή τους, αρνιούνταν να φύγουν από το διαμέρισμα. Κάθε φορά που τους ζητούσα να αποχωρήσουν, μου έλεγαν να μην ανησυχώ και ότι θα πληρώσουν το αντίστοιχο αντίτιμο. Ήταν μια δύσκολη περίοδος για μένα, η οποία διήρκεσε περισσότερους από δύο μήνες. Βρισκόμουν πραγματικά σε απόγνωση. Η λύση ήρθε τελικά με τον πλέον περίεργο τρόπο: όταν ένας από τους δύο ενοίκους έγραψε στα σόσιαλ μίντια ότι σκέφτεται να αυτοκτονήσει, η αστυνομία χρειάστηκε να επικοινωνήσει μαζί μας, δίνοντας τέλος στην παράνομη κατάληψη του σπιτιού μας». Όσο για τα παράπονα των μόνιμων ενοίκων των πολυκατοικιών; «Έχει χρειαστεί να πάω σε διαμέρισμα τέσσερις η ώρα τα ξημερώματα μετά από απαίτηση των γειτόνων, αφού ένα ζευγάρι ενοικιαστών είχε σηκώσει την πολυκατοικία στο πόδι με τις φωνές του», θυμάται ο κ. Χίου. «Μιλάμε για καβγά που φαινόταν να παίρνει επικίνδυνη τροπή: έσπαγαν πράγματα, ούρλιαζαν, χρειάστηκε τελικά να επέμβει η αστυνομία», συμπληρώνει. Εκείνο, όμως, που δεν πρόκειται να ξεχάσει ποτέ ο πρόεδρος της ΠΑ.ΣΥ.Δ.Α. είναι ένα άλλο συμβάν, που του κόστισε –κυριολεκτικά– ακριβά. «Το χειρότερο πρόβλημα που έχω αντιμετωπίσει είναι η αλόγιστη χρήση της τηλεφωνικής γραμμής. Ο εν λόγω ενοικιαστής καλούσε καθημερινά Κίνα και έκανε πολύωρες συσκέψεις, με συνέπεια ο λογαριασμός να ξεπεράσει τις 3.500 (!) ευρώ. Επειδή αυτό για την Airbnb δεν συνιστά ζημιά, αλλά υπερβολική χρήση υπηρεσίας, ο μόνος τρόπος για να βρω το δίκιο μου είναι να κινηθώ νομικά ενάντια στον ενοικιαστή∙ κάτι τρομερά κοστοβόρο, αφού απαιτεί δικηγόρους αλλά και μεταφράσεις νομικών κειμένων μέσω της κινεζικής πρεσβείας».",https://www.kathimerini.gr/wp-content/uploads/2024/07/b4-195-660x370.jpg?v=1722005524,(Εικονογράφηση: ΒΑΓΓΕΛΗΣ ΜΑΝΤΖΑΒΙΝΟΣ)
https://www.kathimerini.gr/economy/563118673/perissotera-airbnb-se-athina-thessaloniki-mikrotera-esoda/,"Περισσότερα Airbnb σε Αθήνα, Θεσσαλονίκη, μικρότερα έσοδα",2024-07-10,18:09:24,Οικονομία,Νίκος Ρουσάνογλου,Η αύξηση της προσφοράς οδήγησε σε χαμηλότερη πληρότητα,"Η σημαντική αύξηση της προσφοράς σε σχέση με πέρυσι φαίνεται πως έχει πλήξει τα καθαρά έσοδα των καταλυμάτων βραχυχρόνιας μίσθωσης στα δύο μεγάλα αστικά κέντρα της Αθήνας και της Θεσσαλονίκης, ενώ σε πανελλαδικό επίπεδο το πρόσημο παραμένει θετικό, λόγω της καλύτερης εικόνας των παραθεριστικών προορισμών. Το συμπέρασμα αυτό προκύπτει με βάση σχετική έρευνα που πραγματοποίησε η Key Data για λογαριασμό του ΣΤΑΜΑ (Σύνδεσμος Εταιρειών Βραχυχρόνιας Μίσθωσης Ακινήτων), για την ελληνική αγορά το φετινό καλοκαίρι. Ειδικότερα, το φετινό καλοκαίρι παρατηρείται αύξηση της προσφοράς καταλυμάτων στο σύνολο της χώρας κατά 13% σε πάνω από 150.000. Αύξηση κατά 21,3% καταγράφουν και τα καταλύματα στο κέντρο της Αθήνας, με βάση σχετικά στοιχεία της AirDNA που είχε πραγματοποιηθεί για λογαριασμό της «Κ» πριν από μερικές ημέρες, με τον συνολικό αριθμό να ανέρχεται φέτος σε 12.576, από 10.367 την ίδια περίοδο πέρυσι. Το μέσο μηνιαίο έσοδο στο κέντρο της Αθήνας ανέρχεται στα 1.260 ευρώ (42 ευρώ/ημέρα), σημειώνοντας πτώση 5% σε ετήσια βάση. Η εξέλιξη αυτή έχει διαδραματίσει σημαντικό ρόλο στη μείωση της πληρότητας και επομένως και των εσόδων, παρότι οι τιμές/διανυκτέρευση εμφανίζονται να είναι υψηλότερες από πέρυσι. Ως εκ τούτου, το κέντρο της Αθήνας καταγράφει μείωση της μέσης πληρότητας (για τους μήνες Ιούνιο, Ιούλιο και Αύγουστο) κατά 11%, σε 35%, ενώ συνολικά στην Αττική, η μέση πληρότητα διαμορφώνεται σε 33%, καταγράφοντας πτώση κατά 7%. Σε πανελλαδικό επίπεδο, η πληρότητα αγγίζει το 34%, οριακά χαμηλότερη (-1%) σε σχέση με το αντίστοιχο περυσινό διάστημα, ενώ περιοχές όπως η Κρήτη και η Πελοπόννησος έχουν σημειώσει αύξηση κατά 1% και 3% αντίστοιχα. Oπως τονίζεται από τους αναλυτές, το φετινό καλοκαίρι παρουσιάζει και ιδιαιτερότητες, τόσο λόγω της διοργάνωσης του ευρωπαϊκού πρωταθλήματος ποδοσφαίρου στη Γερμανία (Euro 2024), που ολοκληρώνεται σε μερικές ημέρες, όσο και των Ολυμπιακών Αγώνων στο Παρίσι, που θα διεξαχθούν τον Αύγουστο. Αμφότερες οι διοργανώσεις αυτές έχουν μετακινήσει σημαντικό ποσοστό ξένων επισκεπτών προς τις περιοχές αυτές, χωρίς αυτό να αποκλείει την ανάκαμψη των ελληνικών προορισμών αργότερα εντός του καλοκαιριού, με δεδομένο ότι πολλές κρατήσεις γίνονται πιο κοντά στην ημερομηνία άφιξης (έως 30 ημέρες). Πάντως, η μέση ημερήσια τιμή ενοικίασης (ADR) για βραχυχρόνιες μισθώσεις στην Ελλάδα ανέρχεται σε 209 ευρώ, σημειώνοντας αύξηση 5% σε σύγκριση με το περασμένο καλοκαίρι. Η τάση αυτή είναι αντίστοιχη σε διάφορες περιοχές, με την Πελοπόννησο να παρουσιάζει τη μικρότερη αύξηση κατά 4%. Η Θεσσαλονίκη παρουσίασε τη μεγαλύτερη αύξηση κατά 8% σε 77 ευρώ, ενώ στην Αθήνα και την Αττική, η ετήσια αύξηση ανέρχεται σε 7% και 6% αντίστοιχα, με τη μέση τιμή/διανυκτέρευση να αγγίζει τα 119 ευρώ και 133 ευρώ. Ακριβώς λόγω της αύξησης των τιμών, τα έσοδα ανά διαθέσιμο κατάλυμα (RevPAR) διαμορφώνονται σε επίπεδα 4% υψηλότερα από πέρυσι στο σύνολο της χώρας, αγγίζοντας τα 70 ευρώ/ημέρα. Δηλαδή, οι υψηλότερες τιμές έχουν αντισταθμίσει και με το παραπάνω τη μείωση της πληρότητας σε περιοχές, όπως η Αττική και η Θεσσαλονίκη. Στα μεγάλα αστικά κέντρα, όμως, η απόδοση των καταλυμάτων εμφανίζει πτώση σε σχέση με πέρυσι, καθώς παρά την αύξηση των τιμών, παρατηρείται κάμψη. Συγκεκριμένα, το μέσο μηνιαίο έσοδο διαμορφώνεται σε 1.260 ευρώ (42 ευρώ/ημέρα) στο κέντρο της Αθήνας, σημειώνοντας πτώση κατά 5% σε ετήσια βάση. Συνολικά στην Αττική, το μέσο έσοδο ανά διαθέσιμο κατάλυμα έχει υποχωρήσει κατά 1% σε 43 ευρώ/ημέρα. Την καλύτερη απόδοση σημειώνουν τα καταλύματα στην Κρήτη, όπου το μηνιαίο έσοδο ανέρχεται σε 2.580 ευρώ ή 86 ευρώ/ημέρα.",https://www.kathimerini.gr/wp-content/uploads/2024/07/8851e28fc638feaa09238be2da2cafb0_akinetashutterstock_752973460-1-660x370.jpg?v=1720561269,"Tα καταλύματα στο κέντρο της Αθήνας αυξήθηκαν κατά 21,3%. [SHUTTERSTOCK]"
https://www.kathimerini.gr/economy/563113648/i-machi-ton-poleon-gia-exosi-toy-airbnb/,Η μάχη των πόλεων για έξωση του Airbnb,2024-07-08,13:35:23,Οικονομία,Ρουμπίνα Σπάθη,"Το σχέδιο της Βαρκελώνης και οι ρυθμίσεις σε Βερολίνο, Νέα Υόρκη, Καλιφόρνια για απαγόρευση των βραχυχρόνιων μισθώσεων","Δεν είναι πολλά χρόνια που μπήκε στη ζωή μας, σε μια εποχή γενικότερης απορρύθμισης και ποικίλων καινοτομιών, και έφερε αρχικά μια διεύρυνση των επιλογών του τουρίστα και στη συνέχεια μια κυριολεκτική ανατροπή στον τουρισμό όπως τον γνωρίζαμε έως τότε. Από το 2007, η Airbnb και μαζί της όσες αντίστοιχες πλατφόρμες την αντέγραψαν έδωσαν τη δυνατότητα στους ταξιδιώτες να έχουν μια διαφορετική διαμονή στον τόπο των διακοπών τους: να μένουν σε γειτονιές των πόλεων και όχι στις περιοχές των ξενοδοχείων, σε πραγματικά επιπλωμένα σπίτια και όχι σε ξενοδοχειακές κλίνες και να γνωρίζουν, θεωρητικά τουλάχιστον, τη ζωή της περιοχής με την αίσθηση ή την ψευδαίσθηση πως γίνονται προσωρινά μέρος της. Παράλληλα, έδωσε σε πολλούς απλούς ιδιοκτήτες ακινήτων τη δυνατότητα να ενισχύσουν το εισόδημά τους νοικιάζοντας ακόμη και την ίδια τη μόνιμη κατοικία τους για μικρά χρονικά διαστήματα. Σύντομα, ωστόσο, η τάση γενικεύτηκε και πολλοί ιδιοκτήτες ακινήτων άρχισαν να μη νοικιάζουν τα σπίτια τους για μόνιμη εγκατάσταση, αλλά να τα κρατούν ελεύθερα για τους τουρίστες εφόσον έτσι προσπορίζονταν στη διάρκεια της τουριστικής σεζόν όσα θα τους απέδιδε ένας ενοικιαστής ύστερα από χρόνια ή ακόμη και μετά από δεκαετίες. Σε μητροπόλεις της Ευρώπης και της Αμερικής με μεγάλο τουριστικό ενδιαφέρον και τουρισμό καθ’ όλη τη διάρκεια του έτους, κυριολεκτικά αποσύρθηκαν από την αγορά δεκάδες χιλιάδες ακίνητα, ενώ κάποτε άλλοτε βρίσκονταν στη διάθεση επίδοξων ενοικιαστών. Στη νέα αυτή προσοδοφόρα αγορά δεν άργησαν, άλλωστε, να μπουν εταιρείες μεγαλοϊδιοκτήτες, που έδρασαν ως καταλύτες φέρνοντας την απόλυτη ανατροπή, αφού κυριολεκτικά κατέλαβαν ολόκληρες περιοχές, κυρίως στο ιστορικό κέντρο μητροπόλεων με μεγάλη τουριστική κίνηση, και ουσιαστικά υποκατέστησαν σε μεγάλο μέρος τον ξενοδοχειακό κλάδο. Το αποτέλεσμα ήταν να αντιδράσουν οι τοπικές κοινωνίες, καθώς διαπίστωσαν όχι μόνο τη γενικότερη υποβάθμιση της ζωής τους από τα κύματα τουριστών που εισέβαλαν συλλήβδην στις γειτονιές τους και στις πολυκατοικίες τους, αλλά πρωτίστως την ανεπάρκεια στέγης και την εκτόξευση των ενοικίων σε εξωπραγματικά ύψη. Μοιραία άρχισαν να αντιλαμβάνονται το πρόβλημα οι Αρχές, με την πρωτοβουλία για την αντιμετώπισή του να αναλαμβάνουν κυρίως δήμαρχοι και δημοτικές αρχές που αρχικά επιχείρησαν να το αντιμετωπίσουν με περιορισμούς και ρυθμίσεις και στη συνέχεια ακόμη και με μερική ή και γενική απαγόρευση των βραχυχρόνιων ενοικιάσεων. Στην άκρως τουριστική Βαρκελώνη απαγορεύονται πλήρως από τον Νοέμβριο του 2028 και ο δήμαρχος, Χάουμε Κοϊγμπόνι, ευελπιστεί πως θα επιστρέψουν στην αγορά ενοικίασης περίπου 10.000 διαμερίσματα, για να δώσουν λύση στο στεγαστικό πρόβλημα της πόλης, το οποίο και χαρακτήρισε «το μεγαλύτερο πρόβλημά της». Εχει προηγηθεί από τον περασμένο Σεπτέμβριο η Νέα Υόρκη, που μετά από ατελέσφορες προσπάθειες για αποτελεσματική ρύθμιση αυτής της αγοράς, απαγόρευσε πλήρως την ενοικίαση διαμερισμάτων μέσω Airbnb ή οποιασδήποτε άλλης αντίστοιχης πλατφόρμας. Πολύ πριν και από τη Νέα Υόρκη, το 2014, και εν μέσω εκρηκτικής στεγαστικής κρίσης και εξίσου εκρηκτικών αντιδράσεων των κατοίκων, το Βερολίνο επέβαλε αρχικά πλήρη απαγόρευση, την οποία χαλάρωσε κάπως το 2018 διατηρώντας όμως πολύ αυστηρές ρυθμίσεις. Κι ενώ έπονται ρυθμίσεις σε πολλές τουριστικές περιοχές, έχει επιβληθεί πλήρης απαγόρευση σε ορισμένες περιοχές της Καλιφόρνιας, που δείχνουν πώς μπορούν να είναι τα πράγματα χωρίς το Airbnb. Η Ιρβιν, μια μικρή γραφική πόλη 300.000 κατοίκων στην Καλιφόρνια, έχει απαγορεύσει τις βραχυχρόνιες μισθώσεις ακινήτων από το 2018 εν μέσω αντιδράσεων των κατοίκων, που διαπίστωσαν πως είχε αναστατωθεί η ζωή στις άλλοτε ήσυχες γειτονιές τους. Σύμφωνα με σχετική μελέτη που εκπόνησε το καλοκαίρι του 2023 η Real Estate Economics, αμέσως μετά την απαγόρευση τα ενοίκια των περίπου 60.000 ενοικιαζόμενων κατοικιών της πόλης μειώθηκαν τουλάχιστον 3%, κατά μέσον όρο περίπου114 δολ. τον μήνα. Οπως επισήμαναν όμως τόσο οι ερευνητές της Real Estate Economics όσο και άλλοι παρατηρητές της αγοράς στέγης, το ιδιαίτερο στοιχείο με την Ιρβιν ήταν όχι η απαγόρευση, αλλά η αποφασιστικότητά της να την επιβάλει. Γιατί είναι γεγονός ότι πολλές τουριστικές πόλεις έχουν επιβάλει αντίστοιχες απαγορεύσεις, χωρίς, ωστόσο, να τις έχουν πραγματικά εφαρμόσει οι Αρχές με όσα μέσα διαθέτουν. Οι Αρχές της Ιρβιν χρειάστηκαν περίπου ένα χρόνο για να εντοπίσουν όλες τις βραχυχρόνιες μισθώσεις και να βρουν τον τρόπο να τις καταργήσουν. Αναγκάστηκαν να προσλάβουν εμπειρογνώμονες από μια εταιρεία τεχνολογίας αγοράς ακινήτων, οι οποίοι ανέλαβαν να εντοπίσουν τα ένοχα ακίνητα και τις παράνομες ενοικιάσεις. Και πάλι οι εταιρείες-μεγαλοϊδιοκτήτες επινοούσαν διάφορους ελιγμούς όπως μισθώσεις με ρήτρα «δυνατότητας ακύρωσης» ανά πάσα στιγμή και σύμφωνα με εκπροσώπους κατοίκων της περιοχής «χρειάστηκε κυριολεκτικά δουλειά ντετέκτιβ» για να μπορέσουν οι γειτονιές τους να απαλλαγούν από τα Airbnb. Η απαγόρευση δεν αρκεί. Ενδεικτική περίπτωση η Νέα Υόρκη, η οποία απαγόρευσε μεν τις ενοικιάσεις ακινήτων μέσω της Airbnb ή οποιασδήποτε άλλης αντίστοιχης πλατφόρμας, αλλά δεν χρησιμοποίησε αρκετά σκληρά μέσα. Επέτυχε, έτσι, μια δραστική μείωση των ακινήτων στην πλατφόρμα της Airbnb, που από περίπου 22.250 τον Αύγουστο του 2023 μειώθηκαν σε 8.000 τον Σεπτέμβριο, μόλις σε ένα μήνα δηλαδή. Δεν εξαφανίστηκαν πάντως. Η σημαντικότερη μητρόπολη της υπερδύναμης, στην οποία το ενοίκιο μιας γκαρσονιέρας ανέρχεται σε τουλάχιστον 3.000 δολ. τον μήνα, αποτελεί το επίκεντρο της στεγαστικής κρίσης των ΗΠΑ. Οπως αναφέρει ο Μούρεϊ Κοξ, ιδρυτής της Inside Airbnb, εταιρείας-προγράμματος που παρακολουθεί τις επιπτώσεις του Airbnb και των ομολόγων του στις πόλεις, αρχικά φαινόταν υπερβολικά δύσκολο να εφαρμόσουν και να επιβάλουν στην πράξη οι Αρχές της Νέας Υόρκης την απαγόρευση. Τα χιλιάδες ακίνητα που βρίσκονταν σε πλατφόρμες βραχυχρόνιας ενοικίασης και εξαφανίστηκαν σχεδόν εν μια νυκτί κατόρθωναν να επιβιώσουν παρά τις όποιες απαγορεύσεις, επειδή τα νομιμοποιούσε κατά κάποιον τρόπο αυτή καθαυτή η εγγραφή τους στην πλατφόρμα. Από τη στιγμή, όμως, που το αποφάσισε πραγματικά η πόλη να αντιμετωπίσει το πρόβλημα, θεσμοθέτησε νέο καθεστώς για τις εγγραφές των βραχυπρόθεσμων ενοικιάσεων και απαγόρευσε στις πλατφόρμες να διαφημίζουν τις ενοικιάσεις ακινήτων όταν αυτές δεν έχουν εγγραφεί πρώτα στα αρχεία της πόλης. Ετσι ανάγκασε εμμέσως τους ιδιοκτήτες να διαθέσουν τα ακίνητά τους για μακροχρόνιες μισθώσεις. Ισως η περίπτωση της πόλης Ιρβιν στην Καλιφόρνια να είναι η μοναδική προς το παρόν που σκιαγραφεί τόσο ανάγλυφα τις θετικές συνέπειες από την κατάργηση των βραχυχρόνιων ενοικιάσεων ακινήτων μέσω Airbnb και συγκεκριμένα την αυτόματη πτώση των ενοικίων. Υπάρχουν, όμως, πολυάριθμες μελέτες που έχουν καταδείξει πως όταν σε μια πόλη αρχίσουν οι βραχυχρόνιες ενοικιάσεις ακινήτων τα ενοίκια παίρνουν την ανιούσα. Ανάμεσά τους, μελέτη του 2020 σχετική με τα ενοίκια στο Βερολίνο, που κατέδειξε πως η εγγραφή διαμερισμάτων στην Airbnb οδηγεί σε άνοδο τα ενοίκια των κατοικιών που βρίσκονται στην ίδια περιοχή. Αλλη παλαιότερη μελέτη του 2017 για τη Βοστώνη καταλήγει στο ίδιο ακριβώς συμπέρασμα, ενώ έρευνα του 2021 για τις ΗΠΑ γενικότερα κατέληξε στο συμπέρασμα ότι η παρουσία του Airbnb και των κατοικιών που νοικιάζονται μέσω της πλατφόρμας ευθύνεται τουλάχιστον για το ένα πέμπτο των αυξήσεων των ενοικίων. Τα συμπεράσματα πολυάριθμων μελετών για τις συνέπειες των βραχυχρόνιων μισθώσεων. Μολονότι οι υπέρμαχοι του Airbnb υποστηρίζουν ότι δεν ευθύνονται οι βραχυχρόνιες μισθώσεις των ακινήτων για τη στεγαστική κρίση και την εκτόξευση των ενοικίων, φαίνεται απίθανο να είναι εντελώς συγκυριακή η στεγαστική κρίση που πλήττει τις μητροπόλεις ανά τον κόσμο τα τελευταία χρόνια. Η σχέση αιτιότητας ανάμεσα στην πλατφόρμα και την εκτόξευση των ενοικίων προκύπτει σχεδόν ως αυτονόητη όταν εξετάσει κανείς το θέμα βάσει των κανόνων προσφοράς και ζήτησης. Οταν μειώνεται η προσφορά ενός εμπορεύματος και η ζήτηση παραμένει στα ίδια επίπεδα, η τιμή του ανεβαίνει. Αυτό ακριβώς προκαλεί το Airbnb στην αγορά ακινήτων, καθώς μειώνει δραματικά την προσφορά κατοικιών προς ενοικίαση. Οπως διαπίστωσαν οι δύο μελέτες για το Βερολίνο και τη Βοστώνη, όταν αποσύρθηκαν από την αγορά κατοικίες και διαμερίσματα για να διατεθούν στους τουρίστες με βραχυχρόνιες μισθώσεις, μειώθηκε η προσφορά κατοικιών. Δεδομένου, όμως, ότι οι κάτοικοι της πόλης χρειάζονται σπίτι, αναγκάζονται να καταβάλλουν υψηλότερα ενοίκια γιατί ανταγωνίζονται τους άλλους υποψήφιους ενοικιαστές. Οι ερευνητές της ιστορίας στην Ιρβιν της Καλιφόρνιας διαπίστωσαν πως τα ενοίκια έπεσαν μετά την κατάργηση του Airbnb, απλούστατα επειδή επέστρεψαν στην αγορά πολλές κατοικίες. Μοιραία, οι ιδιοκτήτες των κατοικιών έπρεπε να προσελκύσουν τους επίδοξους ενοικιαστές, οι οποίοι είχαν πλέον περισσότερες επιλογές. Ετσι δεν μπορούσαν να τους αυξήσουν τα ενοίκια. Την ίδια στιγμή, βέβαια, παράγοντες της αγοράς εντοπίζουν πολυάριθμα αίτια πίσω από τη στεγαστική κρίση των σύγχρονων πόλεων: η διαρκώς αυξανόμενη ανισότητα των εισοδημάτων, η δημιουργία αποκλειστικών ζωνών επί δεκαετίες, η εκτεταμένη τηλεργασία, που αποτελεί πλέον καθεστώς κι ας έχει παρέλθει η πανδημία, αλλά ακόμη και οι αλλαγές στις προτιμήσεις των ενοικιαστών που παρουσιάστηκαν μετά την πανδημία. Στο σύνολό τους, όμως, οι περισσότεροι συγκλίνουν στο συμπέρασμα ότι παράγοντας ισχυρότερος και από τις βραχυχρόνιες μισθώσεις είναι η έλλειψη οικοδομικής δραστηριότητας, η έλλειψη νέων κατοικιών. Σχολιάζοντας την απόφαση του ανωτάτου δικαστηρίου, που δίνει στις Αρχές του Βερολίνου τη δυνατότητα να επιβάλουν στους ιδιοκτήτες κατοικιών και διαμερισμάτων να τα θέσουν εκ νέου στη διάθεση υποψήφιων ενοικιαστών, η δήμαρχος του ιστορικού κέντρου Μίτε, Στέφανι Ρέμλινγκερ, υπογράμμισε πως «με την απόφαση αυτή το δικαστήριο μας δίνει το εργαλείο για να αντιμετωπίσει ένα από τα πιο πιεστικά κοινωνικά μας προβλήματα, την έλλειψη στέγης». διαμερίσματα υπολογίζεται ότι θα διατεθούν προς ενοικίαση ή πώληση στους κατοίκους της πόλης μετά την απαγόρευση των βραχυχρόνιων μισθώσεων. Υπέρμαχος της απόφασης της Νέας Υόρκης να απαγορεύσει τις βραχυχρόνιες μισθώσεις κατοικιών, ο δήμαρχος της πόλης, Ερικ Ανταμς, τόνισε ότι «οι παράνομες βραχυχρόνιες μισθώσεις ακινήτων πλήττουν τον κλάδο των ξενοδοχείων, ενώ δυσχεραίνουν τις προσπάθειες των Νεοϋορκέζων να βρουν προσιτή στέγη, γι’ αυτό και πρέπει να διασφαλίσουμε πως θα είναι υπόλογοι όσοι έχουν αυτήν τη δραστηριότητα». των ακινήτων που είχαν εγγραφεί στην πλατφόρμα της Airbnb απαγόρευσαν οι Αρχές της Νέας Υόρκης. Σχολιάζοντας την απόφαση της Βαρκελώνης να απαγορεύσει τις βραχυχρόνιες μισθώσεις ακινήτων από τον Νοέμβριο του 2028, ο αριστερός δήμαρχος της πόλης, Χάουμε Κοϊγμπόνι, επισήμανε ότι «έτσι η πόλη αντιμετωπίζει αυτό που θεωρούμε ότι είναι το μεγαλύτερο πρόβλημά της, και αυτό σημαίνει πως από το 2029, αν δεν υπάρξουν υπαναχωρήσεις, τα τουριστικά διαμερίσματα θα εξαφανιστούν από την πόλη».",https://www.kathimerini.gr/wp-content/uploads/2024/07/g1-12-660x370.jpg?v=1720288282,
https://www.kathimerini.gr/economy/563113540/i-santorini-den-antechei-oyte-mia-nea-klini-xenodocheioy-i-airbnb/,Η Σαντορίνη δεν αντέχει ούτε μία νέα κλίνη ξενοδοχείου ή Airbnb,2024-07-09,07:46:30,Οικονομία,Ηλίας Μπέλλος,"Στη διακεκαυμένη ζώνη του υπερτουρισμού, που προκαλούν κρουαζιερόπλοια και ημερήσιοι εκδρομείς από την Κρήτη και άλλα γειτονικά νησιά, εισέρχεται τις μέρες αυτές η Σαντορίνη, που αποτελεί ήδη παγκοσμίως αρνητικό παράδειγμα υπερκορεσμένου προορισμού","Στη διακεκαυμένη ζώνη του υπερτουρισμού, που προκαλούν κρουαζιερόπλοια και ημερήσιοι εκδρομείς από την Κρήτη και άλλα γειτονικά νησιά, εισέρχεται τις μέρες αυτές η Σαντορίνη, που αποτελεί ήδη παγκοσμίως αρνητικό παράδειγμα υπερκορεσμένου προορισμού. Με περισσότερα από 500 μεγάλα λεωφορεία, 4.000 μικρά επιβατηγά λεωφορεία και βανάκια, άνω των 10.000 ημερήσιων επισκεπτών και εκατοντάδες τετράτροχες γουρούνες να προστίθενται στα αυτοκίνητα των κατοίκων και στα νοικιασμένα οχήματα, να περιφέρονται όλοι στο ανεπαρκές οδικό της δίκτυο και στα στενά σοκάκια της Οίας, των Φηρών και των άλλων γαλήνιων κάποτε χωριών της, η Σαντορίνη απέχει ακόμη παρασάγγας από το να λύσει τα προβλήματά της. Προβλήματα που προκάλεσε η άναρχη και χωρίς διορατικότητα ανάπτυξη του χαμηλής προστιθέμενης αξίας τουρισμού στο νησί και τα οποία υπονομεύουν, με την υποβάθμιση της ταξιδιωτικής εμπειρίας, και τις σοβαρές τουριστικές επιχειρήσεις που παρέχουν υπηρεσίες υψηλής προστιθέμενης αξίας συμβάλλοντας πραγματικά στην τοπική οικονομία. Αυτά εξηγεί μιλώντας στην «Καθημερινή» ο δήμαρχος της Σαντορίνης Νίκος Ζώρζος. Και όλα αυτά σε ένα περιβάλλον υπερβολικής δόμησης και υπερβολών στις βραχυχρόνιες μισθώσεις που αποστερούν στέγη από νέους, εποχικούς εργαζομένους και δημόσιους λειτουργούς. Οπως σημειώνει ο κ. Ζώρζος, «η καλυμμένη με δόμηση επιφάνεια του νησιού αγγίζει το 20%, υψηλότερη δηλαδή και από αυτήν της Αττικής». Για τον λόγο αυτό ζητάει εμφατικά «να μην κατασκευαστεί ούτε μία νέα κλίνη ξενοδοχείου, ούτε μία νέα κλίνη βραχυχρόνιας μίσθωσης στο νησί». Και επειδή ο ίδιος αδυνατεί να το επιβάλει, ζητάει τη βοήθεια της κυβέρνησης για να το επιτύχει ακόμη και νομοθετικά. «Πρέπει να σταματήσει εντελώς και η εκτός σχεδίου δόμηση», προσθέτει. Ζητάει επίσης βοήθεια για τη βελτίωση των υποδομών του νησιού, καθώς η μέχρι στιγμής ανάπτυξη της δόμησης έχει γίνει με «εκθετικό ρυθμό και ανορθολογικό τρόπο». Ωστόσο, οι πόροι που διαθέτει είναι περιορισμένοι. Είναι ίσως χαρακτηριστικό ότι αδυνατεί να επιβάλει ακόμη και ένα συμβολικό εισιτήριο σε όσους επιβάτες κρουαζιερόπλοιων αποβιβάζονται: Η νομοθεσία ορίζει το μέγιστο επιτρεπόμενο τέλος σε επιβάτες κρουαζιερόπλοιων μόλις στα 35 λεπτά του ευρώ ανά επιβάτη (0,35 ευρώ). Αυτό το τέλος εισπράττεται από τα λιμενικά ταμεία που ανήκουν στους δήμους και είναι οριζόντιο σε όλη την Ελλάδα. Και τα προβλήματα δεν σταματούν εδώ: SOS από τον δήμαρχο του νησιού. Ζητεί να απαγορευθεί η εκτός σχεδίου δόμηση. «Οταν αναλάβαμε τον δήμο στις αρχές του χρόνου, είδαμε πως το σύστημα προγραμματισμού κατάπλου κρουαζιερόπλοιων και αποβίβασης επισκεπτών, το berth allocation που είχαμε εισαγάγει προ ετών με ανώτατο όριο τους 8.000 επιβάτες την ημέρα –αριθμός που προέκυψε έπειτα από πανεπιστημιακή μελέτη της φέρουσας ικανότητας του νησιού–, είχε εγκαταλειφθεί», εξηγεί. «Είχαμε έτσι μπροστά μας 63 πολύ δύσκολες μέρες για φέτος με πολύ περισσότερους από 8.000 επιβάτες. Καταφέραμε έπειτα από πολλές και επίπονες συζητήσεις με τις εταιρείες κρουαζιέρας να τις περιορίσουμε σε 48 μέρες. Ομως και αυτές είναι πολλές», υπογραμμίζει με εμφανή αγωνία. Υπόσχεται λοιπόν πως το 2025 η Σαντορίνη όχι μόνο θα τηρήσει το όριο των 8.000 ημερήσιων επισκεπτών, αλλά σε αυτόν τον αριθμό θα περιλάβει και εκείνους που έρχονται στο πλαίσιο ημερήσιας εκδρομής από νησιά όπως η Κρήτη. Είναι εξάλλου εύκολο να διαπιστωθεί ο αριθμός τους από τα εισιτήρια επιστροφής. Είναι ευρέως γνωστό στη Σαντορίνη και στην Κρήτη αλλά και σε γειτονικά της Θήρας νησιά πως πρακτορεία εκεί πωλούν πακέτα ημερήσιων εκδρομών στη Σαντορίνη χρησιμοποιώντας τα πλοία της γραμμής. Ο δήμαρχος θα επιθυμούσε να περιορίσει τον κατάπλου τέτοιων πλοίων, ωστόσο, καθώς αποτελούν συμβατικά ακτοπλοϊκά δρομολόγια, απαιτείται η βοήθεια του υπουργείου Ναυτιλίας. «Ο σημερινός υπουργός έχει αντιληφθεί το θέμα και επιδιώκει να βρει λύση στο δύσκολο αυτό πρόβλημα, τουλάχιστον περισσότερο από ό,τι οι προκάτοχοί του», αναφέρει χαρακτηριστικά. Δεσμεύεται λοιπόν ο κ. Ζώρζος πως το 2025 όχι μόνο δεν θα ξεπερνούν τους 8.000 οι ημερήσιοι επισκέπτες της Σαντορίνης (από κρουαζιερόπλοια και πλοία της γραμμής), αλλά και ότι θα δίνεται προτεραιότητα σε εκείνα τα κρουαζιερόπλοια που θα έχουν ποιοτικά χαρακτηριστικά, όπως χαμηλές εκπομπές διοξειδίου του άνθρακα και άλλων ρύπων, μικρό μέγεθος και περισσότερες ώρες διαμονής στο νησί. «Δεν μπορούμε να μιλάμε για οικονομική συνεισφορά από τους επιβάτες όταν μένουν για μία-δύο ώρες το πολύ στο νησί», τονίζει, παραπέμποντας στη διαπιστωμένα χαμηλότατη κατά κεφαλήν δαπάνη στη Σαντορίνη σε σχέση με άλλους μεσογειακούς προορισμούς. Επιπλέον, ο προγραμματισμός των αφίξεων, λέει, θα γίνει με αυστηρότερες εκτιμήσεις πληρότητας των κρουαζιερόπλοιων και θα τεκμαίρεται ότι θα αποβιβαστεί τουλάχιστον το 90% εξ αυτών. Σύμφωνα με τον δήμαρχο, υπήρξαν –και δυστυχώς ενδέχεται να υπάρξουν και φέτος– μέρες που τα κρουαζιερόπλοια κατεβάζουν σχεδόν ταυτόχρονα έως και 19.000 επιβάτες σε ένα νησί που απλώς δεν τους χωράει. Αυτό θα σταματήσει από το 2025, υπόσχεται. Λιγότεροι ημερήσιοι επισκέπτες σημαίνει και μικρότερη ανάγκη για μεταφορές από λεωφορεία, που αυτή τη στιγμή προκαλούν συμφόρηση στους δρόμους και ακόμη μεγαλύτερα προβλήματα στους κατά τόπους προορισμούς όπου καλούνται να παρκάρουν. «Βρήκαμε σε κάποιες περιπτώσεις χώρους που καταφέραμε να ασφαλτοστρώσουμε για να αποφύγουμε έως ένα βαθμό το πρόβλημα του διπλοπαρκαρίσματος ή της ανεξέλεγκτης στάσης με αναμμένα τα αλάρμ. Πρόκειται όμως για μια προσωρινή λύση, καθώς μόνο ένας προσεκτικός προγραμματισμός, που όχι μόνο θα περιορίζει τον αριθμό των επισκεπτών αλλά θα τους διαχέει και στο νησί για να μη συγκεντρώνονται όλοι ταυτόχρονα, θα θεραπεύσει τις πληγές που έχει ανοίξει ο υπερτουρισμός στη Σαντορίνη».",https://www.kathimerini.gr/wp-content/uploads/2024/07/e5-50-660x370.jpg?v=1720284232,"Ο Νίκος Ζώρζος δεσμεύεται να περιορίσει τους ημερήσιους επισκέπτες κρουαζιέρας, αλλά και τους τουρίστες από τα γειτονικά νησιά."
https://www.kathimerini.gr/economy/563109097/ti-kerdizoyme-kai-ti-chanoyme-apo-tin-katargisi-toy-airbnb/,Airbnb: Τι κερδίζουμε και τι χάνουμε από την κατάργηση του,2024-07-05,23:16:00,Οικονομία,Newsroom,"Πόσο επηρεάζονται η αγορά ακινήτων, ο τουρισμός και οι τιμές των ξενοδοχείων","Από τον Νοέμβριο του 2028, τα καταλύματα βραχυχρόνιας μίσθωσης καταργούνται στη Βαρκελώνη, όπως ανακοίνωσε πρόσφατα ο δήμαρχος Ζομ Κόλμπονι, δίνοντας λύση σε μια κατάσταση η οποία έχει χαρακτηριστεί «το μεγαλύτερο πρόβλημα της πόλης». Περίπου 10.000 διαμερίσματα που βρίσκονται σε πλατφόρμες τύπου Airbnb θα επιστραφούν στην αγορά, με την ελπίδα να δώσουν ανάσα σε κατοίκους και εργαζομένους, οι οποίοι αδυνατούν να καλύψουν το κόστος της στέγης. Η Βαρκελώνη, όμως, δεν είναι η μοναδική πόλη που επιβάλλει σφιχτούς περιορισμούς ή πλήρη απαγόρευση στα καταλύματα βραχυχρόνιας μίσθωσης. Στη Νέα Υόρκη, από τον Σεπτέμβριο του 2023 είναι παράνομο να εκμισθώσει κανείς διαμέρισμα σε τέτοιες πλατφόρμες πλην συγκεκριμένων εξαιρέσεων. Στο Βερολίνο απαγορεύτηκαν το 2014, ενώ το 2018 το πλαίσιο χαλάρωσε, διατηρώντας πάντως πολλούς περιορισμούς. Σε παραλιακές πόλεις της Καλιφόρνιας, τα καταλύματα βραχυχρόνιας μίσθωσης είτε απαγορεύονται είτε έχουν «σφιχτούς» κανόνες. Οι πλατφόρμες βραχυχρόνιας μίσθωσης δέχονται έντονες πιέσεις από τις τοπικές κοινότητες διεθνώς. Τα μέτρα αυτά εξετάζονται σε ένα ευρύτερο πλαίσιο: οι πλατφόρμες βραχυχρόνιας μίσθωσης δέχονται έντονες πιέσεις από τις τοπικές κοινότητες διεθνώς, καθώς ανακύπτουν ερωτήματα σχετικά με το πόσο ευνοεί ο τουρισμός σε υπερβολικά επίπεδα και αν πρέπει να τραβηχτεί γραμμή, προκειμένου να διασφαλιστεί μια ποιοτική ζωή για τους ντόπιους. Από το λανσάρισμά του το 2007, το Airbnb έφερε μεγάλες αλλαγές στην παγκόσμια ταξιδιωτική βιομηχανία, καθώς υποσχόταν στους τουρίστες ότι θα περιηγηθούν σε μια νέα πόλη «σαν ντόπιοι», σε αντίθεση με τα ξενοδοχεία. Τα τελευταία χρόνια, όμως, όλο και περισσότεροι αντιδρούν, υποστηρίζοντας ότι ανέβασε τις τιμές των κατοικιών και ότι επιβάρυνε τους ντόπιους, οι οποίοι ζουν δίπλα σε άτυπα ξενοδοχεία. Τι κερδίζουμε και τι χάνουμε από την αγορά βραχυχρόνιας μίσθωσης; «Τα καταλύματα βραχυχρόνιας μίσθωσης μας προσφέρουν την ευκαιρία να μείνουμε σε μια τοποθεσία η οποία είναι λίγο πιο αυθεντική», δήλωσε η Λούσι Περίν, ταξιδιωτική συντάκτρια στους Times. «Συνήθως δεν θυμίζουν τόσο κλινική, δίνουν πιο πολύ την αίσθηση της ντόπιας εμπειρίας και προφανώς οι τιμές μπορούν να είναι καλύτερες. Τείνουν να βολεύουν καλύτερα οικογένειες, γκρουπ και πιο περιπετειώδεις ταξιδιώτες. Οσοι ψάχνουν ασφάλεια, εκεί που ξέρουν ακριβώς τι θα τους δοθεί, τείνουν να μένουν σε ξενοδοχείο», τόνισε η ίδια. Ωστόσο, αν φύγουν τα Airbnb από την ταξιδιωτική αγορά είναι εξαιρετικά πιθανό να ανέβει το κόστος διαμονής για τους τουρίστες. «Θα μου προκαλούσε έκπληξη εάν τα ξενοδοχεία δεν εκμεταλλεύονταν αυτή την κατάσταση», σημείωσε η Περίν. Το μεγαλύτερο ερώτημα τελικά είναι εάν η απαγόρευση ή ο περιορισμός των καταλυμάτων βραχυχρόνιας μίσθωσης θα μειώσει πράγματι τις τιμές των ακινήτων και θα διευρύνει την προσφορά διαμερισμάτων. Πρόσφατη έρευνα του Harvard Business Review διαπιστώνει για τη συγκεκριμένη περίπτωση της Νέας Υόρκης ότι τα καταλύματα αυτά δεν είναι ο σημαντικότερος παράγοντας για την άνοδο των ενοικίων και ότι τα περισσότερα προνόμια για την πόλη και τους κατοίκους προσφέρουν οι περιορισμοί, όχι η πλήρης απαγόρευση. Ενα ξεκάθαρο αποτέλεσμα της απαγόρευσης είναι ότι το μέσο κόστος των ξενοδοχείων εκτινάχθηκε σε επίπεδο-ρεκόρ των 300 δολαρίων ανά διανυκτέρευση. Αρα γιατί το κάνουν οι Αρχές; Ενδεχομένως, ο πραγματικός λόγος δεν είναι μόνο τα νούμερα, αλλά το πώς αισθάνονται οι ντόπιοι για τον τουρισμό. Σε προορισμούς που καταγράφουν τεράστιες ταξιδιωτικές εισροές, όπου η αγορά συχνά πετάει έξω τους ντόπιους και τους υποχρεώνει να μένουν μακριά από τις δουλειές τους, φαίνεται πολλές φορές τεράστια αδικία ότι καταλαμβάνονται από καταλύματα τα οποία μένουν και αναξιοποίητα για μεγάλο μέρος του χρόνου. Υπάρχουν, βέβαια, εναλλακτικές στην πλήρη κατάργηση και πολλές χώρες κινούνται προς αυτή την κατεύθυνση. Σε κάθε περίπτωση, η όποια εξέλιξη περιορισμού του Airbnb θα είναι αρνητική για τους ταξιδιώτες, οι οποίοι θα πρέπει να πληρώσουν αδρά για τη διαμονή τους. Οι μεγάλοι «νικητές» πιθανό να είναι τα ξενοδοχεία και άλλου τύπου καταλύματα, τα οποία μπορούν να αλλάξουν τις τιμές χωρίς ιδιαίτερο ανταγωνισμό. Η Περίν, πάντως, μιλώντας στο BBC, σημείωσε ότι βλέπει θετικά αποτελέσματα και για τους τουρίστες: «Πιστεύω ότι μια απαγόρευση των καταλυμάτων βραχυχρόνιας μίσθωσης θα κάνει τα ταξίδια σε πόλεις όπως η Βαρκελώνη πιο αυθεντικά. Οταν οι ντόπιοι υποχρεώνονται να φύγουν από το κέντρο, τότε λείπουν ο παλμός και η κουλτούρα. Αυτό (σ.σ. η κατάργηση) θα προσφέρει μια καλύτερη εμπειρία», υπογράμμισε.",https://www.kathimerini.gr/wp-content/uploads/2024/07/6950b95058b5b05d435fcdf0fe696647_Barcelonaa_28802809-1-1-660x370.jpg?v=1720083309,"Στα τέλη του 2028, τα καταλύματα βραχυχρόνιας μίσθωσης καταργούνται στη Βαρκελώνη. Περίπου 10.000 διαμερίσματα που βρίσκονται σε πλατφόρμες τύπου Airbnb αναμένεται να επιστραφούν στην αγορά. [REUTERS]"
https://www.kathimerini.gr/economy/563101873/ypsiloteros-foros-sto-airbnb-kai-orio-imeron-misthosis/,Υψηλότερος φόρος στο Airbnb και όριο ημερών μίσθωσης,2024-07-02,16:10:00,Οικονομία,Προκόπης Χατζηνικολάου,Ποια μέτρα εξετάζει η κυβέρνηση για να αυξηθεί η προσφορά κατοικιών,"Η ακρίβεια, οι χαμηλοί μισθοί στον ιδιωτικό τομέα, αλλά κυρίως η αδυναμία εξεύρεσης στέγης, λόγω των υψηλών ενοικίων, που ταλανίζει τα νοικοκυριά, θα βρεθούν στο επίκεντρο της οικονομικής πολιτικής το φθινόπωρο, με την κυβέρνηση να σχεδιάζει σειρά παρεμβάσεων. Στόχος είναι να αυξηθεί η προσφορά κατοικιών και ταυτόχρονα να υποχωρήσουν οι τιμές των ενοικίων, τα οποία τα τελευταία χρόνια αυξάνονται με ραγδαία ταχύτητα. Οι κυβερνητικές παρεμβάσεις θα κινηθούν σε δύο άξονες, με τον πρώτο να εστιάζεται στη φορολογία των ακινήτων σε βραχυχρόνια μίσθωση. Οι πρόσφατες αλλαγές που τέθηκαν σε ισχύ τον Ιανουάριο του 2024 δεν φαίνεται να λειτούργησαν αποτρεπτικά καθώς ολοένα και περισσότερα ακίνητα περνούν από τη μακροχρόνια στη βραχυχρόνια μίσθωση. Ο δεύτερος άξονας σχετίζεται με την προσπάθεια να ανοίξει ένα μεγάλο μέρος των κλειστών διαμερισμάτων, τα οποία υπολογίζονται σε περίπου 650.000. Οι προτάσεις και τα σενάρια που επεξεργάζονται στην κυβέρνηση για τη φορολογία: 1. Νέα κλίμακα για τη φορολόγηση των εισοδημάτων από βραχυχρόνια μίσθωση. Ενα από τα σενάρια προβλέπει την αύξηση των υφιστάμενων συντελεστών της κλίμακας για βραχυχρόνια μίσθωση και συγκεκριμένα του πρώτου συντελεστή στα επίπεδα που φορολογούνται σήμερα οι επιχειρήσεις (22%), ενώ ένα δεύτερο σενάριο προβλέπει τη μείωση των συντελεστών για τους ιδιοκτήτες που διαθέτουν τα ακίνητα σε μακροχρόνια μίσθωση. Σήμερα υπάρχει μία κλίμακα για όλα τα εισοδήματα από ακίνητα με συντελεστές από 15% έως 45%. Επί της ουσίας, όπως οι ελεύθεροι επαγγελματίες φρόντιζαν μέχρι σήμερα το καθαρό τους εισόδημα να μην ξεπερνάει τις 10.000 ευρώ ώστε να μην ξεφεύγουν από τον χαμηλό συντελεστή του 9%, έτσι και η πλειονότητα των ιδιοκτητών κυρίως στη βραχυχρόνια μίσθωση, δηλώνει ετήσια εισοδήματα από ενοίκια κάτω από 12.000 ευρώ, ώστε να μην ξεφεύγει ο συντελεστής από το 15%. Με βάση τα στατιστικά στοιχεία, τα εισοδήματα από ακίνητα ήταν αυξημένα κατά 19% το 2022 σε σύγκριση με το 2021. Οι βραχυχρόνιες μισθώσεις, όπως φαίνεται από τα στοιχεία, συνέβαλαν σημαντικά στην αύξηση των εισοδημάτων από μισθώματα. Συγκεκριμένα, στις Κυκλάδες η αύξηση ανέρχεται στο 36%, στην Κεφαλονιά στο 34%, στη Λευκάδα στο 30%, στη Ζάκυνθο 31%, στα Δωδεκάνησα 28%, στα Χανιά 27% και στην Αθήνα 18%. Σε όλους τους νομούς της χώρας τα εισοδήματα αυξήθηκαν, με τη μικρότερη αύξηση να εντοπίζεται στη Βοιωτία (7%) και την υψηλότερη στις Κυκλάδες. Στο τραπέζι η αύξηση του συντελεστή στα επίπεδα που φορολογούνται οι επιχειρήσεις (22%). Σύμφωνα με τα στοιχεία της ΑΑΔΕ, το ποσό που δηλώθηκε στην εφορία από ακίνητα ανήλθε στα 7,85 δισ. ευρώ έναντι 6,6 δισ. ευρώ το 2021. Τα εισοδήματα αυτά προέρχονται από την εκμίσθωση κατοικιών, γραφείων και αγροτεμαχίων, ενώ κατά μέσον όρο, το δηλωθέν εισόδημα περιορίζεται στις 5.000 ευρώ. 2. Eπιβολή ορίου στο χρονικό διάστημα που θα μπορεί ένα ακίνητο να εκμισθώνεται βραχυχρόνια στις 60 ή 90 ημέρες ανάλογα με την περιοχή. Στις περιοχές που καταγράφεται σημαντική έλλειψη στέγης το όριο μπορεί να είναι στις 60 ημέρες, αναφέρει κυβερνητικός παράγοντας. 3. Συνδυασμός φορολογίας και χρονικού διαστήματος μίσθωσης κατοικιών. Για όσους τα μισθώνουν περισσότερες μέρες θα αυξάνεται ο συντελεστής φορολόγησης. Παράλληλα, αλλαγές σχεδιάζονται και στους πλειστηριασμούς με στόχο να γίνουν ανταγωνιστικοί και να αυξηθεί το τίμημα για τον οφειλέτη, αλλά και για να συμμετάσχουν εκτός των funds και των τραπεζών και φυσικά πρόσωπα. Οι άγονοι πλειστηριασμοί είναι τις περισσότερες φορές εις βάρος του οφειλέτη καθώς το τελικό τίμημα μπορεί να συρρικνωθεί σημαντικά και να μην ανταποκρίνεται στην πραγματική τιμή του ακινήτου. Επίσης, σχεδιάζονται αλλαγές που σχετίζονται με τους άγονους πλειστηριασμούς οι οποίοι οδηγούν στη μείωση του τιμήματος. Εξετάζεται δηλαδή η αλλαγή των όρων ώστε το τίμημα να μην «πέφτει» στο 65% της αρχικώς ορισθείσας τιμής. Σύμφωνα με τη νομοθεσία, όταν κηρύσσεται άγονος και ματαιώνεται ο πλειστηριασμός λόγω έλλειψης ενδιαφέροντος, εφαρμόζεται το άρθρο 966 του Κώδικα Πολιτικής Δικονομίας, και ο πλειστηριασμός γίνεται έπειτα από 40 ημέρες. Επισημαίνεται, σύμφωνα με το ίδιο άρθρο, ότι η τιμή της πρώτης προσφοράς για τους δύο πρώτους άγονους πλειστηριασμούς είναι ίδια, την τρίτη φορά που επανέρχεται ο πλειστηριασμός η τιμή πρώτης προσφοράς αντιστοιχεί στο 80% της αρχικώς ορισθείσας τιμής και την τέταρτη φορά στο 65% της αρχικώς ορισθείσας τιμής. Τα στοιχεία του υπουργείου Οικονομικών δείχνουν ότι περίπου 650.000 ακίνητα σε όλη την Ελλάδα είναι κενά, δηλαδή δεν χρησιμοποιούνται. Από αυτά μάλιστα εκτιμάται ότι περίπου 150.000 βρίσκονται στην Αττική και στη Θεσσαλονίκη. Βέβαια μεταξύ των εκατοντάδων χιλιάδων ακινήτων που φαίνονται σήμερα κενά, πολλά από αυτά είναι εγκαταλελειμμένα, ανήκουν σε πολλούς ιδιοκτήτες ή πρόκειται για δευτερεύουσες – εξοχικές κατοικίες που έχουν να ανοίξουν χρόνια. Υπολογίζεται ότι περίπου 650.000 είναι κενά. Στην αναζήτηση των δηλωμένων ως κενών διαμερισμάτων θα προχωρήσει η ΑΑΔΕ προκειμένου να διαπιστωθεί εάν υπάρχουν περιπτώσεις καταστρατήγησης της νομοθεσίας. Ουσιαστικά η ΑΑΔΕ θα προχωρήσει σε διασταυρώσεις για να διαπιστώσει εάν κάποιοι ιδιοκτήτες που έχουν δηλώσει ως κενά τα διαμερίσματα, τα έχουν μισθωμένα. Στο πλαίσιο αυτό η φορολογική διοίκηση θα ζητήσει από τη ΔΕΗ και τους άλλους παρόχους στοιχεία προκειμένου να εντοπίσει εάν υπάρχει κατανάλωση ηλεκτρικού ρεύματος. Σε όσους εντοπιστούν να έχουν ενεργά τα ακίνητά τους, θα επιβληθούν πρόστιμα, ενώ θα κληθούν για εξηγήσεις πληρώνοντας ταυτόχρονα και φόρους για αδήλωτο εισόδημα. Θα επανεξεταστεί η πρόταση της ΠΟΜΙΔΑ, σύμφωνα με την οποία όσοι ιδιοκτήτες κλειστών ακινήτων τα διαθέσουν προς μακροχρόνια μίσθωση 3 ετών, να απαλλαγούν για το ίδιο χρονικό διάστημα από τον αναλογούντα φόρο που αντιστοιχεί στα μισθώματα, ενώ ανάλογη αντιμετώπιση να έχουν και ακίνητα που μένουν ανενεργά από την αγορά των βραχυχρόνιων μισθώσεων, στην περίπτωση που εκμισθωθούν για μία τριετία.",https://www.kathimerini.gr/wp-content/uploads/2024/06/a2-213-660x370.jpg?v=1719738618,"Ενα από τα σενάρια για να αναχαιτιστεί το Airbnb είναι να επιβληθεί όριο στο χρονικό διάστημα που θα μπορεί ένα ακίνητο να εκμισθώνεται βραχυχρόνια στις 60 ή 90 ημέρες, ανάλογα με την περιοχή. Στη φωτογραφία, κλειδοθήκες για διαμερίσματα βραχυχρόνιας μίσθωσης σε πολυκατοικία στο κέντρο της Αθήνας. [ΝΙΚΟΣ ΚΟΚΚΑΛΙΑΣ]"
https://www.kathimerini.gr/politics/563048758/mitsotakis-exetazoyme-plafon-imeron-sta-airbnb-erchontai-nees-meioseis-stis-ergodotikes-eisfores/,Μητσοτάκης: Εξετάζουμε πλαφόν ημερών στα Airbnb – Ερχονται νέες μειώσεις στις εργοδοτικές εισφορές,2024-05-29,10:47:50,Πολιτική,Newsroom,"Τι ανέφερε για ακρίβεια, ευρωεκλογές, άμυνα και θαλάσσια πάρκα, καθώς και για τις σχέσεις με Αλβανία και Βόρεια Μακεδονία","Εργοδοτικές εισφορές θα αφορούν οι πρώτες μειώσεις φόρων, δήλωσε σε συνέντευξή του ο Κυριάκος Μητσοτάκης, ενώ τόνισε ότι εξετάζεται πλαφόν ημερών στα Airbnb. Μιλώντας στο Action24, ο πρωθυπουργός αναφέρθηκε επίσης στο ζήτημα της ακρίβειας, ενώ μίλησε επίσης για τις επερχόμενες ευρωεκλογές και για τα θαλάσσια πάρκα. Επιπλέον, έκανε λόγο για ζητήματα που αφορούν την Αμυνα, καθώς και τις σχέσεις της Ελλάδας με την Αλβανία και τη Βόρεια Μακεδονία. Αναφερόμενος στην ακρίβεια δήλωσε πως είναι το μεγαλύτερο πρόβλημα, σημειώνοντας ότι έχουμε πληθωρισμό τροφίμων πάνω από τον ευρωπαϊκό μέσο όρο. Ο πρωθυπουργός αναφέρθηκε στις παρεμβάσεις της κυβέρνησης όπως στους λογαριασμούς του ρεύματος και άλλες. «Μερικώς τα μέτρα αυτά απέδωσαν. Η ακρίβεια θα αντιμετωπιστεί μόνο με περαιτέρω στήριξη του εισοδήματος. Οι μισθοί αυξάνονται. Εχουμε περιθώρια στον τρόπο που λειτουργεί η αγορά και οι πολυεθνικές. Δεν καταλαβαίνω γιατί η Αριστερά, που είναι κατά των μονοπωλίων, γιατί στηρίζει τα μονοπώλια και όχι την κυβέρνηση. Ζητάμε τη βοήθεια της Ευρώπης και μπορούμε να έχουμε αποτελέσματα γιατί η φωνή μας ακούγεται», υπογράμμισε. Ο κ. Μητσοτάκης σημείωσε ότι το πρόβλημα με τις πολυεθνικές οξύνθηκε τον τελευταίο χρόνο και έκρινε πως έπρεπε να κάνει αυτή την παρέμβαση. «Σίγουρα η λύση για την ακρίβεια δεν είναι αυτά που προτείνει η αντιπολίτευση. Θα τίναζε την μπάνκα στον αέρα. Το πρόγραμμα του ΣΥΡΙΖΑ κοστίζει στα 45 δισ. Η αντιπολίτευση δεν άλλαξε καθόλου», συμπλήρωσε κατηγορώντας την αξιωματική αντιπολίτευση για τοξικότητα. Ο πρωθυπουργός αναφέρθηκε και στην πρόταση για μείωση του ΦΠΑ. Είπε ότι έχει δημοσιονομικό κόστος και πρέπει όποιος το προτείνει να πει ποιες δαπάνες θα κόψουμε ή ποιους φόρους θα βάλουμε. «Δεν απορρίπτω όλες τις προτάσεις της αντιπολίτευσης. Κάναμε κάποιες πρώτες παρεμβάσεις για την Golden Visa. Μελετάμε την αγορά του Airbnb. Εχουμε ήδη βάλει περιορισμούς και υποχρεώσεις σε αυτούς που το αντιμετωπίζουν ως μπίζνα. Θα δούμε και ποσό χρόνο πρέπει να επιτρέπουμε συνολικά να νοικιάζεται ένα διαμέρισμα βραχυχρόνια», σημείωσε λέγοντας πως είναι σύνθετο ζήτημα, ενώ είπε ότι η κυβέρνηση αναζητά πρόσθετους πόρους για να επεκτείνει και το πρόγραμμα «Σπίτι μου». Ο ανέξοδος λαϊκισμός δεν έχει θέση στην Ελλάδα του 2024, υπογράμμισε. «Οσο σχεδιάζουμε μεσοπρόθεσμα την πορεία του προϋπολογισμού, μπορώ να σας πω ότι οι πρώτες μειώσεις φόρων θα αφορούν εργοδοτικές εισφορές», δήλωσε ο κ. Μητσοτάκης σημειώνοντας πως «στη ΔΕΘ θα ακούσετε πιο συγκεκριμένα πράγματα». Για το ενδεχόμενο περαιτέρω μέτρων στήριξης των ευάλωτων, ο πρωθυπουργός ανέφερε ότι η κυβέρνηση έχει δώσει έκτακτα επιδόματα, τα οποία πλέον γίνονται πιο δύσκολα. Ο κ. Μητσοτάκης επισήμανε τη μείωση της ανεργίας με τη σημείωση ότι οι πιο ευάλωτοι είναι οι άνεργοι. «Θα επιμείνουμε γιατί θέλουμε περισσότερη απασχόληση και περισσότερες ευκαιρίες ειδικά σε αυτούς που αισθάνονται κοινωνικά αποκλεισμένοι», συνέχισε. Για τις τρίτεκνες οικογένειες ανέφερε ότι η κυβέρνηση μελετάει συνολικά τις παρεμβάσεις της για το δημογραφικό. Μίλησε για όσα έχουν γίνει ήδη σε αυτή την κατεύθυνση, όπως το επίδομα γέννας, η αύξηση του αφορολόγητου για παιδιά και άλλες. «Αυτό που μας ενδιαφέρει είναι να δώσουμε περισσότερα κίνητρα για εργασία», ερωτηθείς για το επίδομα ανεργίας. «Δεν θέλουμε να δώσουμε κίνητρο σε κάποιον να είναι άνεργος ενώ μπορεί να δουλεύει», είπε, ενώ για τον 13ο και 14ο μισθό ανέφερε πως πρόκειται για άλλα 2 δισ. πρόσθετα τον χρόνο και κάθε συνέντευξη του κ. Κασσελάκη κοστίζει κάποια δισ. «Με νόμο τα προγράμματα των κομμάτων πρέπει να κατατίθενται και να κοστολογούνται. Εδώ η αντιπολίτευση δεν αρνείται ότι το πρόγραμμά της στοιχίζει. Λέει ότι λεφτά υπάρχουν. Το θυμάμαι το “λεφτά υπάρχουν” πολύ καλά το 2009. Τώρα όλα αυτά ανήκουν σε μια άλλη εποχή», τόνισε. Για τα θαλάσσια πάρκα στο Αιγαίο είπε ότι προφανώς και θα γίνουν και πως ό,τι κάνει η Ελλάδα εντός της ζώνης κυριαρχίας της αφορά αμιγώς την πατρίδα μας. «Για τον Θεό δηλαδή. Είναι θαλάσσια πάρκα εντός των χωρικών μας υδάτων. Πολλή συζήτηση έγινε για το θέμα αυτό. Ανούσια. Δεν αφορά την Τουρκία. Αν η Τουρκία θέλει να κάνει και δικά της εντός των χωρικών της υδάτων, δεν μου πέφτει λόγος», υπογράμμισε. «Δεν υπάρχουν για την Ελλάδα γκρίζες ζώνες στο Αιγαίο. Τα ζητήματα κυριαρχίας στο Αιγαίο –το είπα και στον Πρόεδρο Ερντογάν– είναι καθορισμένα από τη Συνθήκη της Λωζάννης», πρόσθεσε.
Για τον Τούρκο πρόεδρο είπε ότι η σχέση μας με την Τουρκία είναι δύσκολη, αλλά έχουμε βρει κώδικα ειλικρινούς συνεννόησης. «Υπάρχει μεγαλύτερη άνεση στην απευθείας επικοινωνία και σαφής προσδιορισμός των κόκκινων γραμμών. Πήγα στην Αγκυρα και μίλησα ανοικτά για τα ζητήματα που αφορούν την πατρίδα μας. Να μιλήσουμε και για τα θετικά που δεν έχουμε παραβιάσεις και έχουμε καλή συνεργασία με την Τουρκία στο μεταναστευτικό», συμπλήρωσε. Ερωτηθείς αν θα πάρουμε αλλά τέσσερα Rafale από τη Γαλλία, απάντησε ότι είμαστε σε φάση επαναξιολόγησης του εξοπλιστικού μας προγράμματος και πρέπει να είμαστε έτοιμοι για τις νέες προκλήσεις. «Αυτή τη στιγμή έχουμε 24 Rafale. Θα θέλαμε να τα κάνουμε 30. Θα δούμε αν μπορεί να το αντέξει ο προϋπολογισμός», σημείωσε, ενώ είπε πως είναι στο πρόγραμμα να αποκτήσουμε κορβέτες αλλά μέσα στις δημοσιονομικές μας δυνατότητες. Επανέλαβε επίσης την πρότασή του για την αντιπυραυλική προστασία της Ευρώπης από κοινό ταμείο. Για την Αλβανία δήλωσε πως είναι σύνθετη η θέση μας και χαρακτήρισε απαράδεκτο τον τρόπο που αντιμετώπισε τον Φρέντι Μπελέρη. Ο κ. Μητσοτάκης ανέφερε πως είμαστε γείτονες, αλλά από εκεί και πέρα πρέπει η Αλβανία, όπως και η Βόρεια Μακεδονία, να καταλάβουν ότι υπάρχουν κανόνες για την ευρωπαϊκή της πορεία. Για το ενδεχόμενο καταγγελίας της Συμφωνίας των Πρεσπών, ανέφερε ότι η ίδια προσδιορίζει πως εγείρονται τέτοια ζητήματα. «Πιστεύω ότι δεν θα χρειαστεί. Η Συμφωνία των Πρεσπών, παρότι δεν τη στηρίξαμε, είπαμε ότι θα τη σεβαστούμε. Εχει πρόβλεψη για το όνομα και περιμένω από τον νέο πρωθυπουργό ρητή δήλωση ότι θα την ονοματίζει “Βόρεια Μακεδονία” και εκτιμώ ότι τα πράγματα θα βρουν τον δρόμο τους», ανέφερε. Για τις ευρωεκλογές και την άνοδο κομμάτων στα δεξιά της Ν.Δ. δήλωσε πως σε κάθε περίπτωση η ακροδεξιά στην Ευρώπη είναι απειλή και έχει σημασία στο Ευρωπαϊκό Κοινοβούλιο να υπάρχει κρίσιμος πυρήνας ευρωπαϊκών δυνάμεων. «Είναι σημαντικό να καταλάβουμε ότι η Ευρώπη είναι σε δύσκολο σημείο. Εμείς μπορούμε να παίξουμε πρωταγωνιστικό ρόλο και θέλω η ΝΔ να είναι όσο το δυνατόν πιο δυνατή. Δεν θα αλλάξουν οι κοινοβουλευτικοί συσχετισμοί, αλλά το να γράψουμε ακόμα μια εκλογική νίκη είναι σημαντικό και για τους πολίτες που στηρίζουν τη Ν.Δ.», συνέχισε. Είπε ότι τον ανησυχεί η αποχή σε κάθε εκλογή και αυτός ήταν και ένας από τους λόγους που η κυβέρνηση προχώρησε στην επιστολική ψήφο. «Θέλουμε όσο το δυνατόν καλύτερο αποτέλεσμα που θα μας δώσει μεγαλύτερη ορμή για να υλοποιήσουμε το πρόγραμμά μας. Το 41% είναι οι πολίτες που μας ψήφισαν. Επειδή η αλαζονεία είναι σχετική έννοια, θα υπερασπιστώ τη νομιμοποίηση την οποία πήραμε. Δεν θα θέσουμε σε αμφισβήτηση την επιλογή των πολιτών. Οσο πιο καλό θα είναι το αποτέλεσμα για τη ΝΔ, τόσο πιο ισχυρή πρόσθετη εντολή θα έχουμε», υπογράμμισε. Ο πρωθυπουργός είπε ότι «θέλουμε να γινόμαστε συνέχεια καλύτεροι» και για το ενδεχόμενο αλλαγών στην κυβέρνηση τόνισε «κάθε πράγμα στον καιρό του». «Η τετραετία είναι τετραετία, γιατί όλοι κρινόμαστε σε βάθος. Αν πάρετε το προεκλογικό μας πρόγραμμα και δείτε τι λέγαμε. Υλοποιούμε το προεκλογικό μας πρόγραμμα», επισήμανε. «Πάντα είναι παρών με τον τρόπο του. Τον τιμούμε και τον θυμόμαστε με αγάπη. Η πολιτική του παρακαταθήκη είναι στην κρίση του λαού», ανέφερε για τον πατέρα του Κωνσταντίνο Μητσοτάκη, που έφυγε σαν σήμερα από τη ζωή. Για τον τελικό απόψε δήλωσε πολύ αισιόδοξος: «Μου θυμίζει το 2004. Ενα ματς είναι. Οι ποδοσφαιριστές να το απολαύσουν. Θα το δω στο σπίτι με καλό μπάρμπεκιου και καλούς φίλους».",https://www.kathimerini.gr/wp-content/uploads/2024/05/4289269_1-660x370.jpg?v=1716968935,Φωτ. Γ.Τ Πρωθυπουργού
https://www.kathimerini.gr/economy/563044441/pros-nees-paremvaseis-gia-ta-airbnb-ti-exetazei-i-kyvernisi/,Προς νέες παρεμβάσεις για τα Airbnb – Τι εξετάζει η κυβέρνηση,2024-05-26,09:18:58,Οικονομία,Newsroom,Στόχος είναι να αυξηθεί η προσφορά σπιτιών και να μειωθούν τα ενοίκια,"Νέες παρεμβάσεις για τα Airbnb εξετάζει η κυβέρνηση προκειμένου να αυξηθεί η προσφορά σπιτιών και να μειωθούν τα ενοίκια, προσφέροντας διέξοδο σε χιλιάδες οικογένειες που αναζητούν κατοικία σε προσιτή τιμή ενοικίασης. Στο τραπέζι του οικονομικού επιτελείου βρίσκονται προτάσεις υπηρεσιακών παραγόντων και φορέων της αγοράς προς την κατεύθυνση αυτή, ενώ οι όποιες αποφάσεις αναμένεται να οριστικοποιηθούν το Φθινόπωρο. Πρόκειται, κυρίως, για ρυθμίσεις φορολογικού χαρακτήρα, μεταξύ των οποίων κίνητρα προς τους ιδιοκτήτες ώστε να διαθέσουν τα σπίτια τους για μακροχρόνια μίσθωση αντί να τα προσφέρουν σε πλατφόρμες βραχυχρόνιας μίσθωσης. Η εκρηκτική αύξηση της εκμετάλλευσης κατοικιών μέσω πλατφορμών τύπου Airbnb έχει περιορίσει σημαντικά τη διάθεση σπιτιών για σταθερή μακροχρόνια ενοικίαση και έχει συμβάλλει σημαντικά στην αύξηση των ενοικίων και των τιμών αγοράς κατοικιών. Το πρόβλημα εντείνεται από το γεγονός ότι περίπου 700.000 κατοικίες δηλώνονται ως κενές από τους ιδιοκτήτες τους, περιορίζοντας έτσι ακόμη περισσότερο την προσφορά. Υπολογίζεται ότι αν προσφέρονταν για ενοικίαση το 15-20% των κατοικιών αυτών ο αντίκτυπος θα ήταν ιδιαίτερα σημαντικός στο μέτωπο της επάρκειας σπιτιών για ενοικίαση και συνολικά σε όλη την αγορά ακινήτων. Ιδιαίτερα κρίσιμη για το εύρος των αποφάσεων θα είναι η εικόνα που θα προκύψει από τη φετινή τουριστική περίοδο όπου θα λειτουργήσει το νέο πλαίσιο ρυθμίσεων που τέθηκε σε ισχύ τον Ιανουάριο. Πάντως το 2023 σημειώθηκε σημαντική άνοδος στα φορολογητέα εισοδήματα από βραχυχρόνιες μισθώσεις ακινήτων δεδομένου ότι τα μισθώματα που δηλώθηκαν στο Μητρώο ξεπέρασαν τα 720 εκατ ευρώ από 530 εκατ ευρώ το 2022. Σε ό,τι αφορά τις ρυθμίσεις που τέθηκαν σε ισχύ από την 1η Ιανουαρίου εφέτος, προβλέπονται τα εξής: – Η εκμετάλλευση τριών και περισσότερων ακινήτων θα θεωρείται επιχειρηματική δραστηριότητα με αποτέλεσμα όσοι αποκτούν εισοδήματα από βραχυχρόνια μίσθωση να καταβάλλουν τις ανάλογες ασφαλιστικές εισφορές, το τέλος επιτηδεύματος και το ΦΠΑ από το πρώτο ακίνητο. Επίσης το ελάχιστο εισόδημα που θα πρέπει να δηλώσουν στην εφορία το 2025 θα υπολογιστεί με βάση το τεκμαρτό εισόδημα των ελεύθερων επαγγελματιών. – Τη θέσπιση τέλους διαμονής παρεπιδημούντων ύψους 0,5 % ανεξαρτήτως πλήθους ακινήτων. – Την καθιέρωση τέλους «ανθεκτικότητας στην κλιματική κρίση» ύψους 1,5 ευρώ ανά ημερήσια χρήση και ανά δωμάτιο ή διαμέρισμα για το διάστημα από Μάρτιο έως Οκτώβριο ενώ για τους μήνες Νοέμβριο έως Φεβρουάριο το τέλος ορίζεται σε 0,50 ευρώ. Εάν τα ακίνητα είναι μονοκατοικίες άνω των ογδόντα 80 τ.μ. το τέλος διαμορφώνεται στα 10 ευρώ. Το τέλος βαρύνει τον διαμένοντα που έκανε χρήση του δωματίου ή του διαμερίσματος. – Την αυστηροποίηση των κυρώσεων για μη εγγραφή στο Μητρώο Ακινήτων Βραχυχρόνιας Μίσθωσης. Ειδικότερα θεσπίζεται αυτοτελές διοικητικό πρόστιμο ανά έτος, ίσο με το 50% των ακαθάριστων εσόδων του φορολογικού έτους που διαπράττεται παράβαση, το οποίο δεν μπορεί να είναι μικρότερο των 5.000 ευρώ. Σε περίπτωση μη τήρησης εκ νέου των προϋποθέσεων εντός ενός έτους από την έκδοση της πράξης επιβολής του προστίμου, το πρόστιμο αυξάνεται στο διπλάσιο του αρχικώς επιβληθέντος. Για μη υποβολή ή υποβολή ανακριβούς Δήλωσης Βραχυχρόνιας Διαμονής προβλέπεται πρόστιμο ίσο με το διπλάσιο του μισθώματος όπως αυτό εμφανίζεται στην ψηφιακή πλατφόρμα. Για εκπρόθεσμη Δήλωση Βραχυχρόνιας Διαμονής προβλέπεται αυτοτελές διοικητικό πρόστιμο ύψους 100 ευρώ. – Ως βραχυχρόνια μίσθωση ορίζεται η μίσθωση ή υπεκμίσθωση ακινήτου για συγκεκριμένη χρονική διάρκεια, μικρότερη των 60 ημερών, και εφόσον δεν παρέχονται άλλες υπηρεσίες πλην της διαμονής και της παροχής κλινοσκεπασμάτων. Ετσι, θα επιτρέπεται ,για παράδειγμα, η μίσθωση ενός ακινήτου για 100 ή 150 ημέρες μέσα στη χρονιά με την προϋπόθεση ότι κάθε μίσθωση ξεχωριστά δεν υπερβαίνει τις 60 ημέρες. Πηγή: ΑΠΕ – ΜΠΕ",https://www.kathimerini.gr/wp-content/uploads/2024/05/067139c1ba373c485d090e426c9bf2b2_athenashutterstock_1144731266-1-1-660x370.jpg?v=1716704288,Φωτ. Shutterstock
https://www.kathimerini.gr/world/563009611/airbnb-enoikiazetai-o-valtos-toy-srek/,Airbnb: Ενοικιάζεται ο βάλτος του Σρεκ,2024-05-04,16:38:30,Κόσμος,ΟΡΛΑΝΤΟ ΜΑΓΙΟΡΚΙΝ / THE NEW YORK TIMES,Το σπίτι της Μπάρμπι και η βίλα της Αγκιλέρα στην πλατφόρμα Airbnb,"Η 26χρονη Ομπρι Γκάρσα δεν είχε μόνο την ευκαιρία να περάσει μερικές νύχτες σε έπαυλη του Λας Βέγκας, αντάξια ταινίας του Χόλιγουντ, αλλά γνώρισε από κοντά την οικοδέσποινά της από την πλατφόρμα ενοικιάσεων βραχείας διάρκειας Airbnb, τη σταρ της ποπ Κριστίνα Αγκιλέρα. «Ηταν σαν όνειρο», λέει η Γκάρζα, που είχε διακοσμήσει τους τοίχους του εφηβικού της δωματίου με φωτογραφίες της τραγουδίστριας. Η Γκάρζα είχε κερδίσει στη λοταρία της πλατφόρμας Airbnb τρεις διανυκτερεύσεις στην έπαυλη της Αγκιλέρα. Οι δημοφιλείς, αν και σπάνιες, τέτοιες ευκαιρίες και προωθητικές ενέργειες από τον διαδικτυακό κολοσσό της βραχυχρόνιας μίσθωσης προσέφεραν διά ζώσης συναντήσεις με διασημότητες, αλλά και διανυκτερεύσεις στη βίλα της Μπάρμπι στο Μαλιμπού, πιστό αντίγραφο αυτής στη δημοφιλή ταινία, καθώς και σε απομίμηση του βάλτου του καλοκάγαθου γίγαντα Σρεκ στα Χάιλαντ της Σκωτίας. Την Τετάρτη, η Airbnb ανακοίνωσε την επέκταση της εκστρατείας, που θα εμφανίζεται κάτω από την κατηγορία Icons στην εφαρμογή και θα αφορά διανυκτερεύσεις σε εμβληματικές κατοικίες και τοποθεσίες σε όλο τον κόσμο, ενίοτε συνοδεία διασημοτήτων. Σε συνέντευξη Τύπου στο Λος Αντζελες, ο επικεφαλής της Airbnb, Μπράιαν Τσέσκι, παρουσίασε τα πρώτα τέτοια ακίνητα, όπως το σπίτι από την ταινία κινουμένων σχεδίων «Up», που αιωρείται χάρη σε μπαλόνια. Με τη βοήθεια γερανού οικοδομής, το σπίτι του «Up» θα κρέμεται ψηλά πάνω από την έρημο του Νιου Μέξικο. Το αιωρούμενο σπίτι είναι πλήρως λειτουργικό, παρότι δεν συνδέεται με τα δίκτυα κοινής ωφελείας. «Το σπίτι θα προσγειώνεται για να συνδεθεί ορισμένες ώρες της ημέρες σε γεννήτρια και σε παροχή νερού, προκειμένου να αναπληρώνει τα αποθέματά του», είπε ο Τσέσκι. Η εταιρεία θα φιλοξενήσει φέτος 4.000 πελάτες της σε «εμβληματικά ακίνητα», όπως πιστό αντίγραφο της έπαυλης των ηρώων κόμικς και ταινιών X-Men. Η εταιρεία έχει προγραμματίσει να φιλοξενήσει φέτος 4.000 πελάτες της σε «εμβληματικά ακίνητα». Μεταξύ των προσφορών βρίσκεται πιστό αντίγραφο της έπαυλης των ηρώων κόμικς και ταινιών X-Men και το σπίτι όπου ζει ο πρωταγωνιστικός χαρακτήρας της ταινίας «Purple Rain», τον οποίο υποδύθηκε ο συνθέτης και τραγουδιστής Πρινς. Η πλατφόρμα ενοικιάσεων διαπίστωσε πέρυσι ότι η συνεργασία της με την κατασκευάστρια της κούκλας Μπάρμπι, με τη δημιουργία αντιγράφου του σπιτιού της ιστορικής κούκλας, απασχόλησε το κοινό και τα μέσα κοινωνικής δικτύωσης. Η διαδικτυακή αγγελία για το ονειρεμένο σπίτι της Μπάρμπι στο Μαλιμπού αναδημοσιεύθηκε σε ηλεκτρονικά μέσα τριπλάσιες φορές σε σχέση με την είδηση για την εισαγωγή της Airbnb στο χρηματιστήριο της Νέας Υόρκης το 2020. Την αγγελία για τον βάλτο του Σρεκ διάβασαν περισσότεροι από 200 εκατομμύρια επισκέπτες της εφαρμογής ενοικιάσεων. Οι διανυκτερεύσεις στην έπαυλη της Κριστίνα Αγκιλέρα ήταν για τέσσερα άτομα: την Γκάρζα, τη μεγάλη της αδελφή και δύο φίλες τους. Η παρέα των κοριτσιών ήπιε ποτά με την τραγουδίστρια, για να δειπνήσουν όλες μαζί στην πολυτελή τραπεζαρία της Αγκιλέρα. Η χτισμένη σε λόφο έξω από το Λας Βέγκας έπαυλη διαθέτει πισίνα με θέα τα φώτα της πόλης και ροζ έπιπλα. Οι διανυκτερεύσεις ήταν δωρεάν και η Γκάρζα χρειάστηκε να πληρώσει μόνο τα αεροπορικά εισιτήρια. Το Airbnb επωφελείται βελτιώνοντας τη φήμη και την εικόνα του, που έχουν πληγεί από τις αποκαλύψεις για κρυφές χρεώσεις, κρυμμένες κάμερες και τις αντιδράσεις τοπικών κοινωνιών στη μετατροπή κατοικιών σε τουριστικά καταλύματα. Ο καθηγητής του Πανεπιστημίου της Νέας Υόρκης, Σον Χένεσι, λέει ότι η πρωτοβουλία «εμβληματικών κατοικιών» αποτελεί προσπάθεια της Airbnb να «αλλάξει το αφήγημα» και να ανακτήσει την αρχική της αίγλη και δημοτικότητα. Η εταιρεία ελπίζει ότι η καινοτόμος πρωτοβουλία της θα βοηθήσει στις ξένες αγορές. Μία νέα προσφορά αφορά δύο διανυκτερεύσεις σε ξενώνα, με οικοδεσπότη διάσημο Ινδό ηθοποιό του Μπόλιγουντ, ενώ τυχεροί πελάτες θα μπορούν να περάσουν μία εβδομάδα σε λεωφορείο-τροχόσπιτο του διεθνούς φήμης Κολομβιανού τραγουδιστή της ρέγκατον, Φέιντ.",https://www.kathimerini.gr/wp-content/uploads/2024/05/346341dadb799bf76c980c1c7b0edb47_AIRBNB-OUTLANDISH-STAYS-1-660x370.jpg?v=1714673652,"Ο CEO της Airbnb, Μπράιαν Τσέσκι, παρουσιάζει στο Λος Αντζελες αντίγραφο σπιτιού από το «Up», που αιωρείται χάρη σε μπαλόνια. [J. Emilio Flores/The New York Times]"
https://www.kathimerini.gr/economy/562990849/anatropes-sto-airbnb-fernei-to-telos-epitideymatos/,Ανατροπές στο Airbnb φέρνει το τέλος επιτηδεύματος,2024-04-23,14:40:40,Οικονομία,Νίκος Ρουσάνογλου,Οι επικείμενες αλλαγές για εταιρείες διαχείρισης και μεμονωμένους ιδιοκτήτες,"Σε αλλαγή του μοντέλου λειτουργίας των εταιρειών διαχείρισης ακινήτων βραχυχρόνιας μίσθωσης, αλλά και των μεμονωμένων ιδιοκτητών, αναμένεται να οδηγήσει η επιβολή τέλους επιτηδεύματος σε κάθε ακίνητο ξεχωριστά, όπως προέκυψε με βάση την πρόσφατη διευκρινιστική εγκύκλιο της ΑΑΔΕ για τον κλάδο. Με βάση αυτήν, όσοι ιδιοκτήτες ή διαχειριστές έχουν από τρία ακίνητα και άνω στο χαρτοφυλάκιό τους, και ως εκ τούτου έχουν συστήσει ή πρόκειται να συστήσουν εταιρεία (βάσει των πρόσφατων αλλαγών στη νομοθεσία περί βραχυχρόνιων μισθώσεων), εφεξής θα πρέπει να δηλώνουν κάθε ακίνητο ως «φορολογικό υποκατάστημα». Στην πράξη αυτό σημαίνει ότι κάθε ακίνητο ξεχωριστά θα υπόκειται σε τέλος επιτηδεύματος, που ορίζεται σε 600 ευρώ ετησίως. Αν λοιπόν μια εταιρεία ελέγχει π.χ. 10 ακίνητα, που αποτελεί και τον μέσο όρο, θα κληθεί να καταβάλει επιπλέον 6.000 ευρώ σε ετήσια βάση, με τη μορφή του τέλους επιτηδεύματος. Από την υποχρέωση αυτή εξαιρούνται τα αυτοτελή κτίρια. Αν δηλαδή σε ένα κτίριο έχουν δημιουργηθεί π.χ. 10 καταλύματα βραχυχρόνιας μίσθωσης και λειτουργούν ως τέτοια, τότε το τέλος επιτηδεύματος καταβάλλεται εφάπαξ. Στελέχη της αγοράς αναφέρουν ότι αν δεν υπάρξουν αλλαγές και παραμείνει ως έχει η σχετική διάταξη, είναι προφανές ότι όσοι διαθέτουν 3-4 ακίνητα και βρίσκονται λίγο πάνω από το σχετικό όριο θα φροντίσουν να μεταφέρουν κάποιο εξ αυτών σε κάποιο συγγενικό ή φιλικό πρόσωπο, ώστε να συνεχίσουν να λειτουργούν ως φυσικά και όχι ως νομικά πρόσωπα. Με τον τρόπο αυτό δεν θα έχουν καμία σχετική υποχρέωση με βάση τις πρόσφατες αλλαγές που θεσπίστηκαν και φυσικά δεν θα υπόκεινται σε ΦΠΑ, καθώς αυτός δεν επιβάλλεται αν κάποιος έχει έως δύο ακίνητα. Ουσιαστικά θα εξωθηθούν στο να λειτουργούν ως φυσικά πρόσωπα, με αποτέλεσμα τελικά να προκύπτει το αντίστροφο αποτέλεσμα από το επιδιωκόμενο, που ήταν να αυξηθούν τα φορολογικά έσοδα μέσω της υποχρέωσης των συγκεκριμένων ιδιοκτητών να συστήσουν εταιρείες. Ο μετασχηματισμός του κλάδου, σύμφωνα με στελέχη της αγοράς, δεν θα οδηγήσει σε αύξηση των εσόδων από τη βραχυχρόνια μίσθωση. Ακόμα πιο σημαντική όμως είναι και η επικείμενη αλλαγή στο μοντέλο λειτουργίας των εταιρειών διαχείρισης καταλυμάτων, που υπολογίζεται ότι ελέγχουν περίπου 50.000 ακίνητα πανελλαδικά ή περίπου το 35%-40% του συνόλου. Μέχρι σήμερα οι εταιρείες αυτές προχωρούσαν στη μίσθωση των ακινήτων απευθείας από τους ιδιοκτήτες και στη συνέχεια απέδιδαν ένα ποσοστό των πρόσθετων κερδών που προέκυπταν από την εκμετάλλευση μέσω βραχυχρόνιας μίσθωσης. Το υπόλοιπο το καρπώνονταν οι διαχειριστές. Οπως εξηγούν φορείς του κλάδου, αν δεν υπάρξει απόσυρση της σχετικής διάταξης, τα μισθωτήρια συμβόλαια θα λυθούν, τα καταλύματα θα περάσουν υπό τη διαχείριση των ιδιοκτητών τους και φυσικά επίσης δεν πρόκειται να πληρώνουν ΦΠΑ, αλλά ούτε και τέλος επιτηδεύματος. Ετσι, η πρόσφατη παρέμβαση θα έχει το αντίθετο αποτέλεσμα, καθώς θα χαθούν οι πόροι που είχε υπολογιστεί ότι θα εξοικονομηθούν από την επιβολή ΦΠΑ και τέλους επιτηδεύματος. Εφόσον μετουσιωθούν σε πράξη τα παραπάνω, θα πρόκειται για ένα μετασχηματισμό του κλάδου των εταιρειών διαχείρισης καταλυμάτων, καθώς το μοντέλο λειτουργίας θα αφορά ουσιαστικά την παροχή υπηρεσιών και όχι την υπενοικίαση και τον διαμοιρασμό κέρδους με τους ιδιοκτήτες. Παράλληλα, θα οδηγήσει στο αντίθετο αποτέλεσμα από αυτό που πιθανώς να προσδοκά η κυβέρνηση, δηλαδή την αύξηση των εσόδων από τη βραχυχρόνια μίσθωση και το να δημιουργηθούν κίνητρα σε μερίδα ιδιοκτητών προκειμένου να μεταφέρουν τα ακίνητά τους στη μακροχρόνια μίσθωση. Οπως τονίζουν στελέχη της αγοράς, ένα ακίνητο που βρίσκεται σε μια περιοχή υψηλής τουριστικής ζήτησης, όπως π.χ. το εμπορικό τρίγωνο, είναι πολύ δύσκολο να επιστρέψει στη μακροχρόνια μίσθωση, καθώς τα έσοδα που προκύπτουν από τη βραχυχρόνια μίσθωση είναι πολλαπλάσια. Ωστόσο, κάποια ακίνητα τα οποία σήμερα είναι πιο οικονομικά για τους επισκέπτες ακριβώς λόγω της τοποθεσίας τους (π.χ. στην πλατεία Αττικής ή στην Αγίου Κωνσταντίνου, στην Κυψέλη ή στους Αμπελοκήπους) είναι πιθανό να επιστρέψουν στη μακροχρόνια μίσθωση. Εν τω μεταξύ, το πιθανότερο είναι ότι οι κυβερνητικές πρωτοβουλίες για το πλαίσιο λειτουργίας της βραχυχρόνιας μίσθωσης δεν θα σταματήσουν εδώ. Οπως έχει προαναγγείλει και ο ίδιος ο πρωθυπουργός, αναμένονται κι άλλες παρεμβάσεις, πιθανώς από το φθινόπωρο και μετά, με όλα τα ενδεχόμενα να είναι ανοιχτά. Ενα εξ αυτών αφορά την επιβολή περιορισμών ως προς τον χρόνο εκμετάλλευσης σε ετήσια βάση (π.χ. 90 ή ακόμα και 60 ημέρες τον χρόνο), όπως επίσης και πρόσθετες υποχρεώσεις ως προς τον τρόπο λειτουργίας και τις προδιαγραφές που θα πρέπει να έχουν τα ακίνητα με βάση σχέδιο που επεξεργάζεται το υπ. Τουρισμού.",https://www.kathimerini.gr/wp-content/uploads/2024/04/b9-98-660x370.jpg?v=1713627052,"Οσοι ιδιοκτήτες ή διαχειριστές έχουν από τρία ακίνητα και άνω στο χαρτοφυλάκιό τους, και ως εκ τούτου έχουν συστήσει ή πρόκειται να συστήσουν εταιρεία, εφεξής θα πρέπει να δηλώνουν κάθε ακίνητο ως «φορολογικό υποκατάστημα». Στην πράξη, αυτό σημαίνει ότι κάθε ακίνητο ξεχωριστά θα υπόκειται σε τέλος επιτηδεύματος, που ορίζεται στα 600 ευρώ ετησίως."
https://www.kathimerini.gr/economy/562980232/miniatiko-1-950-eyro-apo-to-airbnb-sto-kentro-tis-athinas/,«Μηνιάτικο» 1.950 ευρώ από το Airbnb στο κέντρο της Αθήνας,2024-04-17,08:27:28,Οικονομία,Νίκος Ρουσάνογλου,Οι βραχυχρόνιες μισθώσεις αυξήθηκαν παρά τα φορολογικά μέτρα,"Καμία ανάσχεση δεν έφερε στη δραστηριότητα των βραχυχρόνιων μισθώσεων στο κέντρο της Αθήνας η πρόσφατη νομοθετική παρέμβαση της κυβέρνησης, η οποία μεταξύ άλλων υποχρεώνει όσους διαχειρίζονται πάνω από δύο ακίνητα να προχωρήσουν στη σύσταση εταιρείας και τους επιβάλλει ΦΠΑ. Πρόκειται για μια σαφή ένδειξη της δυναμικής που έχει αποκτήσει η σχετική αγορά, ιδίως στις περιοχές υψηλής τουριστικής ζήτησης. Σύμφωνα με τα στοιχεία της AirDNA, κατά το φετινό πρώτο τρίμηνο στο κέντρο της Αθήνας λειτούργησαν 18,5% περισσότερα ακίνητα ως καταλύματα βραχυχρόνιας μίσθωσης, με το σχετικό μέγεθος να ανέρχεται σε 12.762, παρότι οι μήνες αυτοί είναι και εκείνοι με τη χαμηλότερη ζήτηση συγκριτικά με το υπόλοιπο έτος. Είναι χαρακτηριστικό ότι σε κάποιες περιοχές του κέντρου, όπως π.χ. η Αγ. Κωνσταντίνου, τα καταλύματα αυξήθηκαν ακόμη περισσότερο, κατά 20,2%, και ανήλθαν σε συνολικά 791, ενώ ανοδική είναι η πορεία και στα υπόλοιπα δημοφιλή σημεία, όπως το εμπορικό τρίγωνο, όπου τα καταλύματα αυξήθηκαν κατά 15,4%, σε 2.382. Αντιστοίχως στο Κουκάκι η αύξηση διαμορφώθηκε σε 14,5% (1.177 καταλύματα), ενώ στον Νέο Κόσμο και στην περιοχή των Εξαρχείων τα καταλύματα κατέγραψαν ετήσια αύξηση κατά 18,7% το φετινό πρώτο τρίμηνο, με τις αγγελίες να ανέρχονται σε 994 και 935 αντιστοίχως. Η δυναμική που έχει δημιουργηθεί στις περιοχές αυτές φαίνεται πως είναι αρκετή ώστε να μη δημιουργήσει κάποιο πρόβλημα στην εισροή περισσότερων ακινήτων στη βραχυχρόνια μίσθωση, παρά τις πρόσφατες πρωτοβουλίες που είχαν κυρίως φορολογικό χαρακτήρα. Το γεγονός μάλιστα ότι καταγράφεται αύξηση του αριθμού των καταλυμάτων εν μέσω του χειμώνα, δηλαδή της πιο αδύναμης περιόδου για τον τουρισμό, ενδεχομένως να σηματοδοτεί και μια ένδειξη της πεποίθησης των εμπλεκομένων στην αγορά αυτή ότι θα εξασφαλίσουν υψηλή πληρότητα και αντίστοιχα έσοδα, παρά την υψηλή εποχικότητα που συνεχίζει να παρατηρείται συνολικά στην ελληνική αγορά. Μέχρι σήμερα φαίνεται πως αυτό έχει βάση, καθώς η αγορά της Αθήνας επιδεικνύει χαμηλότερη εποχικότητα συγκριτικά με τους παραδοσιακούς προορισμούς, που προσελκύουν τον μεγαλύτερο όγκο επισκεπτών σχεδόν αποκλειστικά κατά την περίοδο από τον Μάιο έως τον Οκτώβριο. Ηδη, με βάση τα στοιχεία της AirDNA, παρότι η πληρότητα δείχνει σημάδια «κόπωσης» κατά το φετινό πρώτο τρίμηνο στην Αθήνα, εντούτοις οι τιμές συνέχισαν να κινούνται ανοδικά. Συνολικά στο κέντρο της Αθήνας, η μέση πληρότητα των καταλυμάτων το πρώτο τρίμηνο διαμορφώθηκε σε 52,1% έναντι 53,9% κατά το αντίστοιχο περυσινό τρίμηνο. Αντιθέτως, η μέση τιμή/διανυκτέρευση αυξήθηκε ελαφρώς στα 92 ευρώ, από 84 ευρώ που ήταν πέρυσι. Η μέση τιμή ανά διανυκτέρευση αυξήθηκε ελαφρώς στα 92 ευρώ το πρώτο τρίμηνο, από 84 ευρώ που ήταν πέρυσι. Ακόμη κι έτσι, το μέσο μηνιαίο έσοδο για ένα κατάλυμα βραχυχρόνιας μίσθωσης διαμορφώθηκε σε 1.440 ευρώ, σημειώνοντας ετήσια αύξηση κατά 6,2% έναντι του πρώτου τριμήνου του 2023. Το ποσό αυτό κρίνεται ως λίαν ικανοποιητικό, αν ληφθεί υπόψη ότι πρόκειται για την περίοδο με τα χαμηλότερα έσοδα στο σύνολο του έτους και παρ’ όλα αυτά εξασφαλίζονται σημαντικά έσοδα, ακόμη κι αν υπολογίσει κανείς το γεγονός ότι οι κοινόχρηστες δαπάνες και τα λοιπά έξοδα των ακινήτων επιβαρύνουν τους ιδιοκτήτες και όχι τους επισκέπτες ή τους χρήστες, όπως συμβαίνει με τις μακροχρόνιες μισθώσεις. Εφόσον δεν πρόκειται για τις περιοχές με την υψηλότερη ζήτηση, δηλαδή τα σημεία που γειτνιάζουν με την Ακρόπολη, η διαφορά είναι ακόμη μεγαλύτερη. Ετσι, στο εμπορικό τρίγωνο (Μοναστηράκι, Πλάκα, Ψυρρή, Θησείο κτλ.) το μέσο έσοδο ενός καταλύματος κατά το φετινό πρώτο τρίμηνο διαμορφώθηκε σε 1.794 ευρώ. Μάλιστα σε ετησιοποιημένη βάση το μέσο έσοδο αυξάνεται ακόμη περισσότερο, σε 2.520 ευρώ κατά μέσον όρο. Αντιστοίχως, συνολικά στο κέντρο της Αθήνας, σε ετησιοποιημένη βάση, το μηνιαίο έσοδο από ένα κατάλυμα ανέρχεται σε 1.950 ευρώ, τη στιγμή που η μέση τιμή ενοικίασης μέσω μακροχρόνιας μίσθωσης κινείται πέριξ των 750-1.000 ευρώ, ανάλογα με την περιοχή και το ακίνητο. Ακόμη δηλαδή και μετά τις πολύ μεγάλες αυξήσεις που έχουν καταγραφεί στην αγορά των μακροχρόνιων μισθώσεων την τελευταία τριετία, φαίνεται πως τα καταλύματα βραχυχρόνιας μίσθωσης παραμένουν ελκυστικά. Επομένως, εξαιρώντας ίσως τις περιοχές όπου η ζήτηση για βραχυχρόνιες μισθώσεις είναι χαμηλότερη, όπως π.χ. τα Πατήσια, ο Αγιος Ελευθέριος, οι άξονες της Αχαρνών και της Πατησίων, οι Αμπελόκηποι, του Γκύζη, η Κυψέλη, το Γαλάτσι και άλλα σημεία, περιφερειακά του κέντρου, εξακολουθεί να είναι πιο συμφέρουσα η αξιοποίηση ενός διαμερίσματος μέσω κάποιας ψηφιακής πλατφόρμας. Με δεδομένη την έλλειψη διαθέσιμων κατοικιών, είτε προς πώληση είτε προς ενοικίαση, θεωρείται ιδιαίτερα πιθανό να γίνουν κι άλλες παρεμβάσεις στην αγορά ακινήτων το προσεχές διάστημα. Ειδικά σε ό,τι αφορά το καθεστώς λειτουργίας των βραχυχρόνιων μισθώσεων, φαίνεται πως αποτελεί και προσωπική πρόθεση του ίδιου του πρωθυπουργού Κυρ. Μητσοτάκη. Σε πρόσφατη συνέντευξή του στην τηλεόραση του ΣΚΑΪ, ο κ. Μητσοτάκης ανέφερε ότι «δεν θέλω να υπάρχουν γειτονιές στην Αθήνα οι οποίες ουσιαστικά να είναι γειτονιές χωρίς κανέναν τοπικό χαρακτήρα. Είναι κάτι το οποίο πρέπει να μας απασχολήσει και εμάς και τον Δήμο της Αθήνας. Νομίζω ότι δεν θα έχουμε πολύ διαφορετικές απόψεις και πιστεύω ότι πολύ σύντομα θα είμαστε έτοιμοι και για παρεμβάσεις στο ζήτημα της βραχυχρόνιας μίσθωσης». Το υφιστάμενο θεσμικό πλαίσιο προβλέπει μέτρα ανάσχεσης του Airbnb, αλλά δεν έχουν ακόμη εφαρμοσθεί. Σύμφωνα με πληροφορίες, οι όποιες αλλαγές προωθούνται, θα γίνουν μετά τη θερινή σεζόν, ώστε να μην υπάρξει διατάραξη του κλάδου. Στο πλαίσιο αυτό, μια πιθανότητα αφορά την ενεργοποίηση του υφιστάμενου θεσμικού πλαισίου, το οποίο ορίζει (άρθρο 111 του ν. 4446/2016) ότι με κοινή απόφαση των υπ. Εθν. Οικονομίας και Οικονομικών, Ανάπτυξης και Τουρισμού μπορεί, για λόγους που σχετίζονται με την προστασία της κατοικίας, να καθοριστούν γεωγραφικές περιοχές, όπου θα ισχύουν περιορισμοί στη διάθεση ακινήτων για βραχυχρόνια μίσθωση. Οι περιορισμοί αυτοί προβλέπουν, π.χ., το να μην επιτρέπεται η βραχυχρόνια μίσθωση σε πάνω από δύο ακίνητα ανά ΑΦΜ δικαιούχου εισοδήματος, ή χρονικοί περιορισμοί, όπως π.χ. να μην επιτρέπεται η βραχυχρόνια μίσθωση κάθε ακινήτου για περίοδο μεγαλύτερη των 90 ημερών/χρόνο. Αν το ακίνητο βρίσκεται σε νησιά κάτω των 10.000 κατοίκων, το χρονικό όριο μειώνεται σε κάτω από 60 ημέρες σε ετήσια βάση. Αν όμως το ετήσιο έσοδο είναι χαμηλότερο των 12.000 ευρώ, μπορεί να παραταθεί το μέγιστο χρονικό διάστημα βραχυχρόνιας μίσθωσης. Μια άλλη πρόταση που εξετάζει αυτήν την περίοδο το υπ. Οικονομικών προέρχεται από την ΠΟΜΙΔΑ. Αυτή προβλέπει την πλήρη φοροαπαλλαγή των εισοδημάτων από ενοίκια, για περίοδο τριών ετών, σε όσους ιδιοκτήτες προχωρήσουν στη σύναψη νέων μισθωτηρίων συμβολαίων μακροχρόνιας διάρκειας. Προϋπόθεση για την εξασφάλιση της φοροαπαλλαγής αυτής είναι το ακίνητο να ήταν κλειστό κατά το 2023, ή αντίστοιχα να αξιοποιούνταν μέσω κάποιας πλατφόρμας βραχυχρόνιας μίσθωσης το ίδιο διάστημα (είχε δηλαδή ενεργό αριθμό μητρώου στο τέλος του έτους). Με τον τρόπο αυτό εκτιμάται ότι θα μπορούσε να αυξηθεί το απόθεμα των κατοικιών προς ενοικίαση με τρόπο άμεσο, προσφέροντας ένα οικονομικό κίνητρο στους ιδιοκτήτες που σήμερα έχουν στραφεί στη βραχυχρόνια ενοικίαση, να επανέλθουν στην επιλογή της μακροχρόνιας μίσθωσης. Εκτός από τις πιθανές παρεμβάσεις που άπτονται της διαθεσιμότητας καταλυμάτων, το επόμενο διάστημα είναι πολύ πιθανό να προωθηθεί και ρύθμιση από το υπ. Τουρισμού, που θα έχει να κάνει με τις λειτουργικές προδιαγραφές των κατοικιών που λειτουργούν με βραχυχρόνια μίσθωση. Το κατά πόσον αυτές οι προδιαγραφές θα είναι κοστοβόρες, ή δύσκολο να εξασφαλιστούν από τους ιδιοκτήτες ή τους διαχειριστές των καταλυμάτων, δεν είναι σαφές επί του παρόντος, ωστόσο είναι δεδομένη η κριτική που ασκείται από τον ξενοδοχειακό κλάδο, ιδίως στις περιπτώσεις όπου ολόκληρα κτίρια έχουν μετατραπεί σε καταλύματα βραχυχρόνιας μίσθωσης, παρέχοντας ταυτόχρονα μια σειρά από υπηρεσίες φιλοξενίας, χωρίς όμως να έχουν κάποιες ιδιαίτερες υποχρεώσεις, όπως έχει π.χ. ένα κανονικό ξενοδοχείο (προδιαγραφές πυρασφάλειας, άδεια λειτουργίας κ.λπ.).",https://www.kathimerini.gr/wp-content/uploads/2024/04/doc-20240411-70308659-660x370.jpg?v=1713010359,
https://www.kathimerini.gr/economy/562956526/dikastiko-ploko-se-katalymata-airbnb/,Δικαστικό μπλόκο σε καταλύματα Airbnb,2024-03-31,20:32:00,Οικονομία,Νίκος Ρουσάνογλου,Απαγόρευση μετατροπής γραφείων σε κατοικίες,"«Στενεύει ο κλοιός» γύρω από τη δραστηριότητα των βραχυχρόνιων μισθώσεων, καθώς κατά τη διάρκεια των τελευταίων μηνών, μία σειρά από αποφάσεις, νομοθετικές και δικαστικές, επιχειρούν να «χαλιναγωγήσουν», στο μέτρο του δυνατού, την «έκρηξη» των καταλυμάτων, ώστε να μην προκύπτουν στρεβλώσεις και ανισορροπία προσφοράς στην αγορά κατοικίας. Η πιο πρόσφατη εξέλιξη αφορά τη δημιουργία δεδικασμένου, μέσω σχετικής δικαστικής απόφασης του Εφετείου Θεσσαλονίκης. Βάσει αυτής, απαγορεύεται η μετατροπή επαγγελματικών χώρων σε καταλύματα βραχυχρόνιας μίσθωσης, εφόσον δεν έχει προηγηθεί μια σειρά από προαπαιτούμενα, αρχής γενομένης από τη σύμφωνη γνώμη των υπολοίπων ιδιοκτητών, αλλά και οι απαιτούμενες τεχνικές μελέτες. Η υπόθεση αφορούσε ένα κτίριο στο κέντρο της Θεσσαλονίκης, στο οποίο επιχειρηματίας του κλάδου των βραχυχρόνιων μισθώσεων προέβη στην απόκτηση, το 2019, επτά οριζόντιων ιδιοκτησιών που χρησιμοποιούνταν ως γραφεία. Στη συνέχεια, προχώρησε στην αλλαγή χρήσης των ακινήτων, μετατρέποντάς τα σε κατοικίες που αξιοποιούνταν ως καταλύματα βραχυχρόνιας μίσθωσης. Μόλις διαπιστώθηκε η επιχειρούμενη αλλαγή, άλλοι ιδιοκτήτες στο ίδιο κτίριο προσέφυγαν στη Δικαιοσύνη, ενάντια στην αλλαγή αυτή, κάνοντας λόγο για πρόκληση μεγάλης όχλησης εις βάρος των υπολοίπων ενοίκων κι εργαζομένων στους επαγγελματικούς χώρους του κτιρίου. Επίσης, στην αγωγή γινόταν λόγος για μη έκδοση των απαιτούμενων πολεοδομικών αδειών, με δεδομένο ότι οι παρεμβάσεις που έγιναν ήταν εκτεταμένες, τόσο στις πλάκες του κτιρίου, όσο και στην υδραυλική εγκατάστασή του. Επιπλέον, σύμφωνα με τους καταγγέλλοντες, υπήρχαν και φορολογικές παραβάσεις, καθώς ενώ τα ακίνητα είχαν αγοραστεί και είχαν δηλωθεί ως γραφεία, εντούτοις λειτουργούσαν ως καταλύματα βραχυχρόνιας μίσθωσης. Η συγκεκριμένη τελεσίδικη απόφαση φαίνεται πως θα μπορούσε να δημιουργήσει δεδικασμένο για περιπτώσεις κτιρίων όπου λειτουργούν γραφεία και επιχειρείται η αλλαγή χρήσης και η μετατροπή τους σε κατοικίες. Συγκεκριμένα, οι ενδιαφερόμενοι επενδυτές θα πρέπει να εξασφαλίσουν την απαιτούμενη συναίνεση και των άλλων ιδιοκτητών, προκειμένου να αποφύγουν στο μέλλον αντίστοιχες αγωγές, που φαίνεται πως θα έχουν πλέον μεγάλο ποσοστό επιτυχίας, τουλάχιστον με βάση την απόφαση του Εφετείου της Θεσσαλονίκης. Αυτήν την περίοδο, στην αγορά παρατηρούνται αρκετές ζυμώσεις αναφορικά με την πιθανότητα να αξιοποιηθεί ένα μέρος από το ιδιαίτερα παρωχημένο και σε παρακμή κτιριακό απόθεμα του κέντρου της Αθήνας, αλλά και της Θεσσαλονίκης, ώστε να δημιουργηθούν κατοικίες στη θέση των μικρών επαγγελματικών χώρων που άνθησαν την περίοδο των δεκαετιών 1950-1980, αλλά πλέον δεν εμφανίζουν την ίδια εικόνα. Η απόφαση δημιουργεί δεδικασμένο για όσους επενδυτές αποπειραθούν να μετατρέψουν κτίρια σε κατοικίες για βραχυχρόνια μίσθωση. Το ίδιο ίσως να γίνει και σε άλλα ακίνητα της περιοχής, με πιο χαρακτηριστικό παράδειγμα το πρώην Μινιόν, μέρος του οποίου θα μετατραπεί σε διαμερίσματα προς πώληση από την Dimand, που έχει αγοράσει το παλιό εμπορικό κέντρο. Δεκάδες κτίρια πέριξ της πλατείας Ομονοίας, π.χ. στον άξονα της Πανεπιστημίου, της Πατησίων, της Σταδίου και της Ακαδημίας, έχουν σήμερα εκατοντάδες κενά γραφεία, λόγω της αποχώρησης των επαγγελματιών που τα μίσθωναν τα προηγούμενα χρόνια. Το φαινόμενο αυτό γιγαντώθηκε την περίοδο της οικονομικής κρίσης, χωρίς να παρατηρείται κάποια τάση επιστροφής στα κτίρια αυτά, ιδίως μετά και την υγειονομική κρίση που ώθησε πολλούς γιατρούς, δικηγόρους και άλλους ελεύθερους επαγγελματίες, που χρησιμοποιούσαν τα γραφεία αυτά, να αναζητήσουν άλλους χώρους πιο κοντά στον τόπο κατοικίας τους. Κάπως έτσι τα γραφεία αυτά βρίσκονται στο πιο χαμηλό «σκαλοπάτι» των επαγγελματικών χώρων, όντας παλαιά και μη ανακαινισμένα. Μάλιστα, σύμφωνα με σχετικές έρευνες, η μέση τιμή ενοικίασης είναι μόλις 5 ευρώ/τ.μ. σε μηνιαία βάση, έναντι υπερδιπλάσιων ενοικίων σε αντίστοιχες οριζόντιες ιδιοκτησίες που εκμισθώνονται σε πιο σύγχρονα κτίρια γραφείων, που κατά κανόνα προσφέρουν και θέσεις στάθμευσης. Ακόμα και σε αυτό το επίπεδο τιμών πάντως η ζήτηση είναι μηδαμινή. Ετσι, σήμερα, ένα μέρος των γραφείων αυτών θα μπορούσε να αξιοποιηθεί για τη δημιουργία κατοικιών, είτε για μακροχρόνια είτε για βραχυχρόνια μίσθωση, ανάλογα με την τοποθεσία του εκάστοτε ακινήτου. Οπως φαίνεται όμως, ο προσανατολισμός των επενδυτών θα πρέπει να είναι αποκλειστικά η μακροχρόνια ενοικίαση ή πώληση των διαμερισμάτων που ίσως δημιουργηθούν. Ενα άλλο πρόβλημα είναι ασφαλώς η πολυϊδιοκτησία, καθώς τέτοια κτίρια έχουν συνήθως πολλούς κληρονόμους και ιδιοκτήτες, κάτι που δυσκολεύει ακόμα και την απόκτηση, π.χ., ενός ενιαίου ορόφου, ώστε να μετατραπεί σε κατοικίες. Ο τομέας των βραχυχρόνιων μισθώσεων συνεχίζει να βρίσκεται στο στόχαστρο, παρότι από τις αρχές του έτους ξεκίνησε να ισχύει μια σειρά από νέα μέτρα ώστε να ρυθμιστεί περισσότερο ο τρόπος λειτουργίας του. Συγκεκριμένα, τα καταλύματα βραχυχρόνιας μίσθωσης υπάγονται πλέον σε καθεστώς ΦΠΑ, ενώ ταυτόχρονα όσοι ιδιοκτήτες αξιοποιούν τουλάχιστον τρία διαμερίσματα υποχρεούνται να προχωρήσουν σε έναρξη επιτηδεύματος. Ωστόσο, όπως φαίνεται, οι παρεμβάσεις αναμένεται ότι θα έχουν και συνέχεια. Σε πρόσφατο συνέδριο που πραγματοποιήθηκε στη Θεσσαλονίκη, ο υπ. Εθν. Οικονομίας και Οικονομικών Κωστής Χατζηδάκης ανέφερε ότι «παρακολουθούμε το θέμα. Θα αφήσουμε να στεγνώσει το μελάνι του νέου νόμου, θα δούμε πώς θα λειτουργήσει ο χώρος το καλοκαίρι και τον Σεπτέμβριο θα το συζητήσουμε ξανά με τους αρμόδιους φορείς και θα επανέλθουμε». Από Σεπτέμβριο είναι πιθανό να εξεταστούν χρονικοί περιορισμοί στις μισθώσεις ή ποσοτικοί όσον αφορά τον αριθμό των ακινήτων που μπορεί να διαθέτει στην αγορά κάθε ιδιοκτήτης. Ουσιαστικά ο κ. Χατζηδάκης άφησε ανοιχτό «παράθυρο» για περαιτέρω αλλαγές, που ενδεχομένως να επιβάλουν πιο αυστηρούς περιορισμούς στη σχετική δραστηριότητα, είτε χρονικούς είτε ποσοτικούς (π.χ. αριθμός καταλυμάτων), για συγκεκριμένες περιοχές της χώρας όπου παρατηρούνται σοβαρά προβλήματα εύρεσης στέγης είτε για σπουδαστές είτε για δημόσιους λειτουργούς. Ασφαλώς, όπως αναφέρουν οι επαγγελματίες του κλάδου της βραχυχρόνιας μίσθωσης, αυτό θα πρέπει να αποτελεί μέριμνα της ίδιας της πολιτείας, που έχει υποχρέωση να δημιουργήσει και τις απαιτούμενες υποδομές φιλοξενίας π.χ. φοιτητών (εστίες). Σε έτερη παρέμβαση στο ίδιο συνέδριο, η υπ. Τουρισμού Ολγα Κεφαλογιάννη σημείωσε ότι αυτήν την περίοδο οι υπηρεσίες του υπουργείου προετοιμάζουν πρόταση που θα αφορά τις λειτουργικές προδιαγραφές που θα οφείλουν να πληρούν όλα τα καταλύματα βραχυχρόνιας μίσθωσης προκειμένου να λειτουργούν ως τέτοια. Πρόκειται για ένα από τα πάγια αιτήματα και του ξενοδοχειακού κλάδου. Παράλληλα ανέφερε ότι είναι ανάγκη να υιοθετηθούν επιπλέον μέτρα για τη βραχυχρόνια μίσθωση, ώστε να αντιμετωπιστεί το πρόβλημα της έλλειψης προσιτής στέγης για τους μόνιμους κατοίκους. Αξίζει να σημειωθεί ότι ήδη, στην πρόσφατη τροπολογία για τις αλλαγές στο πρόγραμμα «χρυσή βίζα», προβλέπεται η απαγόρευση της αξιοποίησης των ακινήτων που θα αγοράζονται από τους επενδυτές ως καταλυμάτων βραχυχρόνιας μίσθωσης. Μάλιστα το ίδιο πρόκειται να συμβεί και αναδρομικά, δηλαδή τα ακίνητα που έχουν ήδη αποκτηθεί (και με βάση τα οποία έχει χορηγηθεί άδεια παραμονής), επίσης δεν θα μπορούν να αξιοποιούνται με αυτήν τη μορφή παρά μόνο μέσω μακροχρόνιων μισθώσεων. Παράγοντες του κλάδου επισημαίνουν, βέβαια, ότι είναι πολύ λίγα τα ακίνητα που έχουν αγοραστεί από τους ξένους επενδυτές και λειτουργούν ως καταλύματα βραχυχρόνιας μίσθωσης, ιδίως μετά την πανδημία. Η μεγάλη αύξηση των ενοικίων που μεσολάβησε αλλά και το υψηλό κόστος διαχείρισης έχουν καταστήσει πιο συμφέρουσα την αξιοποίηση μέσω μακροχρόνιων συμφωνιών παρά μέσω των ψηφιακών πλατφορμών βραχυχρόνιας μίσθωσης.",https://www.kathimerini.gr/wp-content/uploads/2024/03/e42d9f8b55a4a2f41db20944f4e345aa_Athena-kale-ntrooun-1-660x370.jpg?v=1711801655,"Δεκάδες κτίρια πέριξ της πλατείας Ομονοίας, π.χ. στον άξονα της Πανεπιστημίου, της Πατησίων, της Σταδίου και της Ακαδημίας, έχουν σήμερα εκατοντάδες κενά γραφεία, λόγω της αποχώρησης των επαγγελματιών που τα μίσθωναν τα προηγούμενα χρόνια. [Shutterstock]"
https://www.kathimerini.gr/economy/562945822/xeperase-ta-3-5-dis-o-tziros-apo-airbnb-sto-30-toy-kykloy-ergasion-ton-xenodocheion/,"Ξεπέρασε τα 3,5 δισ. ο τζίρος από Airbnb – Στο 30% του κύκλου  εργασιών των ξενοδοχείων",2024-03-24,07:38:08,Οικονομία,Newsroom,"Με ρυθμό υψηλότερο από τον μέσο όρο του τουριστικού κλάδου αυξάνεται η βραχυχρόνια μίσθωση, ο τζίρος της οποίας ξεπέρασε τα 3,5 δισ. ευρώ το 2023 και αντιστοιχεί πλέον στο 30% των εισπράξεων των ξενοδοχείων","Ο κύκλος εργασιών που παράγεται από τη φιλοξενία επισκεπτών σε καταλύματα βραχυχρόνιων μισθώσεων έχει αυξηθεί σημαντικά σε σχέση με τα προηγούμενα έτη και προσεγγίζει πλέον περίπου το 30% του κύκλου εργασιών που πραγματοποιούν οι ξενοδοχειακές μονάδες. Μάλιστα η δυναμικότητα της αγοράς των βραχυχρόνιων μισθώσεών σε όρους διαθέσιμων κρεβατιών έχει πλέον ξεπεράσει την αντίστοιχη δυναμικότητα των ξενοδοχείων. Ειδικότερα, σύμφωνα με στοιχεία του Ινστιτούτου του Συνδέσμου Ελληνικών Τουριστικών Επιχειρήσεων και του Ινστιτούτου Τουριστικών Ερευνών και Προβλέψεων του Ξενοδοχειακού Επιμελητηρίου Ελλάδος, πέρυσι τον Ιούλιο οι διαθέσιμες κλίνες σε καταλύματα βραχυχρόνιων μισθώσεων ανήλθαν σε 939.000, ενώ στα ξενοδοχεία όλης της επικρατείας οι διαθέσιμες κλίνες ανέρχονται σε 887.748. Σύμφωνα με δεδομένα από τις πλατφόρμες βραχυχρόνιων μισθώσεων, όπως η Airbnb και η Booking, που βρίσκονται στη διάθεση των δύο παραπάνω ερευνητικών κέντρων, ο κύκλος εργασιών σε αυτή την κατηγορία ξεπερνάει τα 3,5 δισ. ευρώ. Σημειώνεται πως στην Ελλάδα το Ξενοδοχειακό Επιμελητήριο Ελλάδος έχει καταγεγραμμένες 10.047 ξενοδοχειακές μονάδες με 444.389 δωμάτια και 887.748 κλίνες, όπως προαναφέρθηκε. Στη βραχυχρόνια μίσθωση το 2023 ο μέγιστος αριθμός προσφερόμενων καταλυμάτων (που μπορεί να έχουν ένα ή παραπάνω δωμάτια) ήταν 212.199 με 939.000 κλίνες και καταγράφηκε τον Ιούλιο. Τα αντίστοιχα μεγέθη το 2022 ήταν 195.231 καταλύματα και 875.000 κλίνες τον Ιούλιο. Σημειώνεται πως η κορύφωση του Ιουλίου πέρυσι προηγήθηκε των μέτρων που ανακοίνωσε η κυβέρνηση για τη ρύθμιση της αγοράς των βραχυχρόνιων μισθώσεων, η οποία κατέταξε τους ιδιοκτήτες άνω των δύο καταλυμάτων ως επιχειρηματική δραστηριότητα που υπόκειται σε κανονική φορολόγηση. Επιπλέον, επιβάλλονται πλέον τέλη διαμονής όπως και στα ξενοδοχεία. Ωστόσο, κύκλοι της αγοράς εκτιμούν πως η έξοδος ακινήτων από την εν λόγω αγορά μπορεί τελικά να αποδειχθεί περιορισμένη, καθώς η ζήτηση για στέγαση από ταξιδιώτες του εξωτερικού αλλά και Ελληνες, όχι μόνο παραμένει ισχυρή φέτος, αλλά βαίνει και αυξανόμενη. Οι διαθέσιμες κλίνες σε καταλύματα βραχυχρόνιων μισθώσεων ανήλθαν σε 939.000, ενώ στα ξενοδοχεία σε 887.748. Οσον αφορά τα απολογιστικά στοιχεία του 2023 για τον κύκλο εργασιών των ξενοδοχείων, η επεξεργασία του Ινστιτούτου του Συνδέσμου Ελληνικών Τουριστικών Επιχειρήσεων δείχνει πως τα έσοδα των ξενοδοχείων ανήλθαν σε 10,6 δισ. ευρώ πέρυσι, αυξημένα κατά 22,5% σε σχέση με το 2022, οπότε το σύνολο του τζίρου ήταν 8,6 δισ. ευρώ. Οι αυξήσεις ήταν μεγαλύτερες στα ξενοδοχεία εποχικής λειτουργίας και στα ξενοδοχεία 4 και 5 αστέρων, επισημαίνει το ινστιτούτο. Συγκεκριμένα, στα ξενοδοχεία συνεχούς λειτουργίας τα έσοδα το 2023 ήταν 1,9 δισ. έναντι 1,8 δισ. το 2022, σημειώνοντας αύξηση 9%. Στα ξενοδοχεία εποχικής λειτουργίας σημειώθηκε αύξηση 27%, με τον τζίρο να ανέρχεται το 2023 σε 8,6 δισ. έναντι 6,8 δισ. το 2022. Σε όρους κατηγορίας ξενοδοχείων, στις μονάδες 4 και 5 αστέρων ο κύκλος εργασιών το 2023 ήταν 8,2 δισ. έναντι 6,6 δισ. το 2022, σημειώνοντας αύξηση 24%. Στην κατηγορία 3, 2 και 1 αστέρων σημειώθηκε αύξηση 19%, με τον τζίρο να ανέρχεται το 2023 σε 2,3 δισ. έναντι 1,9 δισ. το 2022. Η περίοδος λειτουργίας των εποχικών ξενοδοχείων το 2023 ανήλθε σε 5,7 μήνες το 2023 έναντι 5,6 το 2022, παρουσιάζοντας ομοιογένεια ανάμεσα στις κατηγορίες. Ειδικότερα, στα ξενοδοχεία 5 αστέρων η περίοδος λειτουργίας ανήλθε σε 6,3 μήνες και στα ξενοδοχεία 4 αστέρων σε 6 μήνες. Στην κατηγορία 3 και 1 αστέρων η περίοδος λειτουργίας διαμορφώθηκε σε 5,8 μήνες, ενώ στην κατηγορία 2 αστέρων σε 5,4 μήνες. Η πληρότητα των καταλυμάτων πάντως δείχνει μια ήπια υποχώρηση το 2023 σε σύγκριση με το 2022. Οι χαμηλότερες πληρότητες καταγράφηκαν πέρυσι τον Ιανουάριο, στο 38%, ενώ τον Ιούλιο έφτασαν στο 83% και τον Αύγουστο στο 89%, τη μέγιστη τιμή για το 2023. Σύμφωνα με τα στοιχεία του Ινστιτούτου Τουριστικών Ερευνών και Προβλέψεων, οι τιμές διανυκτέρευσης πέρυσι αυξήθηκαν τόσο σε σχέση με το 2022 όσο και με το 2019, την τελευταία χρονιά πριν από την πανδημία. Η μέση τιμή διάθεσης δίκλινου δωματίου τον Αύγουστο του 2023 παρουσιάζει αύξηση 9% σε σχέση με τον Αύγουστο του 2022 και ανήλθε στα 164 ευρώ, από 150 ευρώ τον ίδιο μήνα του 2022. Αξίζει να σημειωθεί επίσης πως ένας μεγάλος αριθμός ξένων επισκεπτών της χώρας το 2023 φιλοξενήθηκε κατά κύριο λόγο σε κρουαζιερόπλοια, καθώς ο κλάδος συνεχίζει να αναπτύσσεται μετά την κρίση της πανδημίας που σταμάτησε ολοσχερώς τη δραστηριότητά του. Μάλιστα το 2023 αποτέλεσε χρονιά-ρεκόρ για την κρουαζιέρα στην Ελλάδα, ξεπερνώντας κάθε ιστορικό προηγούμενο στις συνολικές αφίξεις επιβατών. Ειδικότερα, σε 49 λιμάνια οι συνολικές αφίξεις κρουαζιερόπλοιων ανήλθαν σε 5.230 και ο αριθμός επιβατών σε 7 εκατομμύρια (ο πραγματικός αριθμός των φυσικών προσώπων είναι πολύ μικρότερος, καθώς το ίδιο φυσικό πρόσωπο καταγράφεται περισσότερες από μία φορές, ανάλογα με τον αριθμό των λιμανιών στα οποία αποβιβάζεται). Μείωση καταγράφηκε πάντως στο λιμάνι της Κέρκυρας (-10%), στο λιμάνι της Ρόδου (-3%) και στο λιμάνι της Κεφαλονιάς / Ιθάκης (-15%).",https://www.kathimerini.gr/wp-content/uploads/2024/03/doc-20240322airbnb-660x370.jpg?v=1711178909,
https://www.kathimerini.gr/economy/562936648/chorizoyn-airbnb-kai-chrysi-viza/,Χωρίζουν Airbnb και «χρυσή βίζα»,2024-03-19,10:00:12,Οικονομία,Προκόπης Χατζηνικολάου,Δεν θα μπαίνουν σε βραχυχρόνια μίσθωση ακίνητα που αποκτώνται με Golden Visa,"Περιορισμούς στη βραχυχρόνια μίσθωση ακινήτων, τα οποία θα αποκτηθούν μέσω του προγράμματος «χρυσή βίζα» εξετάζει το οικονομικό επιτελείο της κυβέρνησης, καθώς, όπως αναφέρουν πηγές, στόχος είναι να αυξηθούν τα διαθέσιμα ακίνητα για μακροχρόνια μίσθωση. Αν και ακόμη δεν έχουν ληφθεί οι οριστικές αποφάσεις, η πρόταση προβλέπει την «έξωση» από το κέντρο της Αθήνας, αλλά και άλλων περιοχών της Αττικής, όσων επενδύουν σε ακίνητα μέσω της «χρυσής βίζας», με στόχο τη βραχυχρόνια μίσθωση. Το σχέδιο έχει προκαλέσει αντιδράσεις, οι οποίες θα συζητηθούν εντός της εβδομάδας και αμέσως μετά θα έρθει η σχετική διάταξη που θα περιλαμβάνει και αλλαγές στα όρια της Golden Visa που θα κατατεθεί στη Βουλή. Πληροφορίες αναφέρουν ότι οι αλλαγές στα όρια θα τεθούν σε ισχύ από τον Μάιο, διάστημα το οποίο ενδεχομένως να επιτρέψει σε όσους έχουν καταθέσει αίτηση και η οποία εκκρεμεί να λάβουν τη «χρυσή βίζα» στα σημερινά όρια. Η τελική διαμόρφωση των ορίων θα αποφασιστεί εντός της εβδομάδας, με το ανώτατο όριο για επενδύσεις να φθάνει τα 800.000 ευρώ, όπως άλλωστε είχε προαναγγείλει και ο πρωθυπουργός Κ. Μητσοτάκης. Σήμερα, μετά τις αλλαγές που έγιναν το περασμένο καλοκαίρι, η χώρα είναι χωρισμένη σε δύο ζώνες, με την απόκτηση της «χρυσής βίζας» να κοστίζει στις φθηνές περιοχές 250.000 ευρώ και στις ακριβές 500.000 ευρώ. Το όριο των 500.000 ευρώ αφορά περιοχές του Βόρειου Τομέα και συγκεκριμένα Πεντέλη, Κηφισιά, Μεταμόρφωση, Χαλάνδρι, Αγία Παρασκευή, Βριλήσσια, Νέα Ιωνία, Ηράκλειο, Χολαργό, Παπάγου, Πεύκη, Λυκόβρυση και Μαρούσι. Στον Νότιο Τομέα αντίστοιχα, τους Δήμους Αγίου Δημητρίου, Αλίμου, Γλυφάδας, Ελληνικού-Αργυρούπολης, Καλλιθέας, Μοσχάτου-Ταύρου, Νέας Σμύρνης και Παλαιού Φαλήρου και στον Κεντρικό Τομέα τους Δήμους Αθηναίων, Φιλαδελφείας-Χαλκηδόνας, Γαλατσίου, Ζωγράφου, Καισαριανής, Βύρωνα, Ηλιούπολης, Δάφνης, Υμηττού. Το σχέδιο θα συζητηθεί εντός της εβδομάδας, λίγο πριν από τη διάταξη για την αλλαγή των ορίων της «χρυσής βίζας». Στο όριο των 500.000 ευρώ εντάσσονται επίσης ο Δήμος Θεσσαλονίκης και τα νησιά της Μυκόνου και της Σαντορίνης. Στους υπόλοιπους δήμους της Αττικής, καθώς και στην υπόλοιπη χώρα ισχύει το όριο των 250.000 ευρώ, το οποίο, όπως και των 500.000 ευρώ, είναι ανά ακίνητο. Δεν μπορεί δηλαδή η «χρυσή βίζα» να αποκτηθεί με συνολικές επενδύσεις 500.000 ευρώ ή 250.000 ευρώ αντίστοιχα, με πολλαπλές αγορές ακινήτων. Ο νέος χάρτης των επενδύσεων για τη «χρυσή βίζα» θα αποφασιστεί εντός της εβδομάδας και εξετάζεται να δημιουργηθούν δύο, τρία ή τέσσερα σκαλοπάτια τιμών (250.000-400.000-500.000-800.000 ευρώ), ενώ θα υπάρξει ειδική μέριμνα για την περίπτωση όπου γίνεται επένδυση σε διατηρητέα ακίνητα. Συγκεκριμένα, υπάρχουν εισηγήσεις να ληφθούν πρόσθετα μέτρα, όπως η απαλλαγή από τον ΕΝΦΙΑ, καθώς και από τον ΦΠΑ στις δαπάνες αποκατάστασης αυτών των κτιρίων, η έκπτωση από τον φόρο εισοδήματος, ο μειωμένος συντελεστής φορολογίας εισοδήματος από εκμίσθωση, ο υπολογισμός της παλαιότητας με βάση την πραγματική χρονολογία κατασκευής και όχι την τελευταία οικοδομική άδεια. Με βάση τα στοιχεία του υπ. Μετανάστευσης και Ασύλου, από το 2021 έως το 2023 τα κεφάλαια που εισέρρευσαν στη χώρα από το εξωτερικό μέσω της «χρυσής βίζας» ξεπέρασαν συνολικά τα 4,3 δισ. ευρώ, ενώ οι υποβληθείσες αιτήσεις φθάνουν τις 14.875 και οι τελικές εγκρίσεις για την ένταξη στο πρόγραμμα διαμορφώνονται σε 7.387. Σταθερά πρώτοι στην κατάταξη για την αγορά ακινήτων μέσω της «χρυσής βίζας» είναι οι Κινέζοι, ενώ σημαντική αύξηση καταγράφεται την τριετία 2021-2023 από τις χώρες της Μέσης Ανατολής, αλλά και από τη Βρετανία. Την πρώτη δεκάδα στο τέλος του 2023 συνθέτουν οι εξής: Κίνα, Τουρκία, Λίβανος, Ιράν, Βρετανία, Αίγυπτος, ΗΠΑ, Ισραήλ, Ρωσία και Ουκρανία. Την ερχόμενη εβδομάδα, εκτός απροόπτου, θα δοθεί σε δημόσια διαβούλευση το σχέδιο νόμου το οποίο θα περιλαμβάνει νέες διατάξεις για την παραγραφή των φορολογικών υποθέσεων, ανώτατο όριο ενός έτους για την ολοκλήρωση του ελέγχου, την επικοινωνία όλων των φορολογουμένων και των επιχειρήσεων αποκλειστικά με ψηφιακά μέσα, την αυτόματη υποβολή φορολογικών δηλώσεων και αλλαγές στο θεσμικό πλαίσιο για τη «χρυσή βίζα». 1. Εισάγεται καθολικά η ψηφιακή – ηλεκτρονική επικοινωνία της φορολογικής διοίκησης με τον φορολογούμενο ως προς την κοινοποίηση πράξεων, λοιπών εγγράφων και αρχείων, η οποία παρέχει και το πλεονέκτημα της ακριβούς αποτύπωσης των συναλλαγών αυτών, με αποτέλεσμα να μην μπορούν να αμφισβητηθούν δικαστικά ο χρόνος, η μορφή και το περιεχόμενο της επι-κοινωνίας. 2. Διαλειτουργικότητα. Οταν απαιτείται επικοινωνία με άλλους φορείς για τη χορήγηση φορολογικής ενημερότητας (λ.χ. με ΟΤΑ που έχουν βεβαιώσει απαιτήσεις εις βάρος φορολογουμένων), αυτή θα γίνεται αποκλειστικά μέσω διαλειτουργικότητας. 3. Βιβλία. Οι επιτηδευματίες και επιχειρήσεις που τηρούν απλογραφικά βιβλία απαλλάσσονται της υποχρέωσης προσκόμισης φορολογικών αρχείων, βιβλίων και στοιχείων προς έλεγχο, καθώς εφαρμόζεται πλέον καθολικά η διαβίβαση των στοιχείων αυτών μέσω της ψηφιακής πλατφόρμας myDATA. 4. Προσυμπληρωμένες φορολογικές δηλώσεις. Με τη διεύρυνση της ψηφιακής λειτουργικότητας, καθίσταται πλέον δυνατή η αυτόματη σύνθεση της δήλωσης φορολογίας εισοδήματος και η απευθείας υποβολή της, επιτυγχάνοντας ταχύτερη βεβαίωση και είσπραξη φόρων και μείωση του βάρους συμμόρφωσης των υποχρέων. Πρακτικά, μισθωτοί και συνταξιούχοι που δεν έχουν άλλη πηγή εισοδήματος, δεν θα απαιτείται καν να υποβάλλουν φορολογικές δηλώσεις, αφού το εισόδημά τους θα είναι γνωστό στην ΑΑΔΕ και ο προσδιορισμός της φορολογικής τους υποχρέωσης θα γίνεται αυτόματα. 5. Με τις αλλαγές που σχεδιάζονται οριοθετούνται οι έννοιες του μερικού, πλήρους και απομακρυσμένου ελέγχου και των αντίστοιχων εντολών και συσχετίζεται το εύρος της εντολής ελέγχου με την έκθεση ελέγχου και ορίζεται η μέγιστη διάρκεια του φορολογικού ελέγχου. Σύμφωνα με τον σχεδιασμό, οι ελεγκτές θα πρέπει να ολοκληρώνουν τον έλεγχο σε διάστημα ενός έτους και υπό προϋποθέσεις θα δίνεται παράταση. Με τη επιβολή μέγιστης διάρκειας επιτυγχάνεται η ταχύτερη επίλυση των φορολογικών υποθέσεων, καθώς και η αύξηση των εσόδων από τους ελέγχους.",https://www.kathimerini.gr/wp-content/uploads/2024/03/c5-80-660x370.jpg?v=1710603053,
https://www.kathimerini.gr/economy/562930027/i-airbnb-apagoreyei-tis-kameres-asfaleias-mesa-sta-katalymata/,Η Airbnb απαγορεύει τις κάμερες ασφαλείας μέσα στα καταλύματα,2024-03-13,08:15:07,Οικονομία,Newsroom,Η αλλαγή της πολιτικής της εταιρείας θα ισχύσει από το τέλος του επόμενου μήνα,"Στην απαγόρευση της χρήσης καμερών ασφαλείας σε όλα τα ενοικιαζόμενα καταλύματά της παγκοσμίως προχωρεί η Airbnb. Η αλλαγή της πολιτικής της εταιρείας θα ισχύσει από το τέλος του επόμενου μήνα. Η διαδικτυακή πλατφόρμα βραχυχρόνιων μισθώσεων δηλώνει ότι αυτή η κίνηση στοχεύει στην απλοποίηση των κανόνων σχετικά με τις κάμερες ασφαλείας, ώστε να δίνει προτεραιότητα στην ιδιωτική ζωή των επισκεπτών. Οι χρήστες της Airbnb έχουν εκφράσει στο παρελθόν ανησυχίες σχετικά με τη χρήση καμερών παρακολούθησης εσωτερικών χώρων. Σύμφωνα με τους κανόνες που εφάρμοζε έως τώρα η Airbnb, η χρήση καμερών ασφαλείας επιτρέπεται σε κοινόχρηστους χώρους, όπως σαλόνια και διαδρόμους, εφόσον η θέση του εξοπλισμού είναι σαφής στην καταχώριση του ακινήτου. Οι αναθεωρημένοι κανόνες απαγορεύουν επίσης τη χρήση καμερών στους εξωτερικούς χώρους που δείχνουν προς τα μέσα. Η Airbnb δεν επιτρέπει την τοποθέτηση καμερών σε ιδιωτικούς χώρους, όπως τα υπνοδωμάτια και τα μπάνια. Με τους νέους κανόνες θα επιτρέπονται οι κάμερες στα κουδούνια της πόρτας και οι συσκευές παρακολούθησης θορύβου στους κοινόχρηστους χώρους. Ομως αυτές οι συσκευές θα πρέπει επίσης να γνωστοποιούνται στην καταχώριση του ακινήτου. Οπως σημειώνει η Airbnb, επιδιώκει να εξισορροπήσει την ανάγκη των οικοδεσποτών να μπορούν να παρακολουθούν την ασφάλεια της ιδιοκτησίας τους και να γνωρίζουν για παράδειγμα εάν συμβαίνει κάποιο μη εγκεκριμένο πάρτι σε αυτήν, δίνοντας παράλληλα προτεραιότητα στην ιδιωτικότητα των επισκεπτών. Η ανακοίνωση έρχεται λίγες ημέρες αφότου η αμερικανική κωμική εκπομπή «Saturday Night Live» μετέδωσε μια ψευδή διαφήμιση της Airbnb που περιελάμβανε ένα αστείο για μια κάμερα κρυμμένη σε μια τουαλέτα. Το σκετσάκι έχει 1,2 εκατ. views στο YouTube.",https://www.kathimerini.gr/wp-content/uploads/2024/03/5b81b54766a17f0782de8095fb0faa49_Airbnb-5-1-660x370.jpg?v=1710310480,[Shutterstock]
https://www.kathimerini.gr/economy/562912867/anazitoyn-fthino-airbnb-sta-valkania-choris-synostismo/,Αναζητούν φθηνό Αirbnb στα Βαλκάνια χωρίς συνωστισμό,2024-03-04,23:34:00,Οικονομία,Νίκος Ρουσάνογλου,"Εκτίναξη ζήτησης για βραχυχρόνιες μισθώσεις σε Αλβανία, Ρουμανία, Κόσοβο","Σε πιο οικονομικούς προορισμούς έχουν αρχίσει να στρέφονται το τελευταίο διάστημα όλο και περισσότεροι ξένοι επισκέπτες καταλυμάτων βραχυχρόνιας μίσθωσης, επιλέγοντας χώρες που μέχρι πρότινος δεν είχαν γνωρίσει μεγάλη απήχηση. Σύμφωνα με την τελευταία μηνιαία ανάλυση της AirDNA (www.airdna.co), χαρακτηριστικό παράδειγμα αποτελεί η γειτονική Αλβανία. Το 2023, η ζήτηση για διαμονή μέσω βραχυχρόνιας μίσθωσης (με βάση τον αριθμό των διανυκτερεύσεων) κατέγραψε ετήσια αύξηση κατά 59%, ξεπερνώντας μάλιστα το αντίστοιχο επίπεδο του 2019, με το εντυπωσιακό 149%. Η επίδοση της Αλβανίας ήταν η υψηλότερη πανευρωπαϊκά. Το Κόσοβο είναι άλλη μια χώρα που ξεχώρισε το 2023, καταγράφοντας αύξηση της ζήτησης κατά 33%, ενώ συγκριτικά με το 2019, οι περυσινές διανυκτερεύσεις ήταν κατά 114% υψηλότερες. Αντίστοιχα, στη Ρουμανία κατεγράφη αύξηση 20% σε σχέση με το 2022, αλλά και 40% συγκριτικά με το 2019. Την ίδια στιγμή, στην Ελλάδα, η ζήτηση για βραχυχρόνιες μισθώσεις αυξήθηκε κατά 8,8% το 2023, ενώ συγκριτικά με το 2019, η περυσινή επίδοση ήταν κατά 27,4% καλύτερη του 2019, δηλαδή του τελευταίου έτους πριν από το ξέσπασμα της πανδημίας. Η απήχηση των παραπάνω προορισμών το 2023 οφείλεται σε μια σειρά από λόγους. Κατ’ αρχάς, προσφέρουν όμορφα τοπία, πλούσια πολιτιστική κληρονομιά και ιστορικά αξιοθέατα, που αξίζει να επισκεφθεί κανείς. Επίσης, σε αντίθεση με άλλες περιοχές, ιδίως στον ευρωπαϊκό Νότο τους καλοκαιρινούς μήνες, προσφέρουν το πλεονέκτημα της αποφυγής του συνωστισμού με χιλιάδες άλλους παραθεριστές. Κυρίως τον Ιούλιο και τον Αύγουστο, στους δημοφιλείς θερινούς προορισμούς, όχι μόνον της Ελλάδας αλλά και της Ισπανίας, της Ιταλίας, της Γαλλίας και της Πορτογαλίας, είναι βέβαιος ο έντονος συνωστισμός τουριστών. Ακόμη χειρότερα, όμως, τα κόστη διαμονής είναι πολλαπλάσια. Σύμφωνα με τα στοιχεία της AirDNA, η μέση τιμή ανά διανυκτέρευση σε ένα κατάλυμα βραχυχρόνιας μίσθωσης στη Μολδαβία το 2023 δεν ξεπέρασε τα 46 ευρώ και στο Κόσοβο τα 50 ευρώ. Στην Αλβανία, το μέσο κατάλυμα κόστισε πέρυσι μόλις 56 ευρώ και στη Ρουμανία 80 ευρώ. Η εξασφάλιση τόσο προσιτών τιμών, χαμηλότερων των 100 ευρώ, αποτελεί σημαντικό δέλεαρ για όλο και περισσότερους ξένους επισκέπτες, ιδίως στην παρούσα συγκυρία. Η εκτίναξη των επιτοκίων και το κύμα ακρίβειας που έχει πλήξει τις περισσότερες χώρες, κυρίως εκείνες απ’ όπου προέρχονται οι περισσότεροι τουρίστες που επισκέπτονται και την Ελλάδα, όπως π.χ. η Μεγάλη Βρετανία, η Γερμανία, η Γαλλία, η Ολλανδία, το Βέλγιο και οι σκανδιναβικές χώρες, έχουν αρχίσει να ωθούν αρκετούς εξ αυτών στην αναζήτηση πιο οικονομικών επιλογών. Αυτό δεν αφορά αποκλειστικά την Ελλάδα, αλλά και την Ισπανία και την Ιταλία, όπου επίσης η μέση τιμή ανά διανυκτέρευση το 2023 ξεπέρασε τα 150 ευρώ. Η μέση τιμή ανά διανυκτέρευση στη γειτονική Αλβανία κοστίζει μόλις 56 ευρώ και στη Ρουμανία 80 ευρώ. Η Ελλάδα αποτέλεσε, πάντως, την ακριβότερη αγορά πέρυσι, με τη μέση τιμή να διαμορφώνεται σε 193 ευρώ/διανυκτέρευση. Ηταν μάλιστα αμετάβλητη σε σχέση με το 2022, κάτι που δείχνει ότι όπου επιχειρήθηκαν περαιτέρω αυξήσεις, επλήγη η πληρότητα. Μάλιστα, κατά τους θερινούς μήνες και ιδίως στο απόγειο της σεζόν, τον Αύγουστο, η μέση τιμή στο σύνολο της χώρας άγγιξε τα 225 ευρώ, όντας η υψηλότερη πανευρωπαϊκά! Οι ακριβότερες περιοχές ήταν η Μύκονος, η Σαντορίνη, η Κρήτη, η Ρόδος και η Κέρκυρα. Στον αντίποδα, παρότι αυξημένες, οι τιμές στην Αθήνα, ήταν πιο προσιτές, καθώς διαμορφώθηκαν πέριξ των 110 ευρώ/διανυκτέρευση στο σύνολο του έτους. Ειδικότερα, στο εμπορικό τρίγωνο, που αποτελεί και τη δημοφιλέστερη και εκ των ακριβότερων επιλογών διαμονής στην Αττική, λόγω της εγγύτητας με την Ακρόπολη, την περίοδο Ιουλίου – Σεπτεμβρίου του 2023, η μέση τιμή/διανυκτέρευση ανήλθε σε 133 ευρώ, αυξημένη κατά 11% σε σχέση με πέρυσι και κατά 28% συγκριτικά με το 2019. Αντίστοιχα η μέση πληρότητα παρέμεινε σταθερή συγκριτικά με το αντίστοιχο περυσινό διάστημα, σε 80,3%, αλλά αυξημένη κατά 14% σε σχέση με το 2019, δείγμα της σημαντικά υψηλότερης ζήτησης. Στο πλαίσιο αυτό, το μέσο εισόδημα ανά διαθέσιμο ακίνητο ανήλθε σε 106,9 ευρώ, κάτι που μεταφράζεται σε μηνιαία έσοδα 3.200 ευρώ. Η τάση της στροφής των επισκεπτών προς πιο προσιτές περιοχές είναι πιθανό να εδραιωθεί ακόμη περισσότερο φέτος. Αλλωστε, η άνθηση των βραχυχρόνιων μισθώσεων οφείλεται στο ότι το κοινό που τις επέλεγε εξαρχής αναζητούσε κάτι πιο οικονομικό και αυθεντικό συγκριτικά με τη διαμονή σε ένα ξενοδοχείο. Στην πορεία και όσο ο κλάδος αναπτυσσόταν και εισέρχονταν σε αυτόν πιο πολλοί επαγγελματίες, επενδυτές και διαχειριστές, αυτή η ταυτότητα άρχισε να χάνεται σταδιακά. Σήμερα, φαίνεται πως κάνει δυναμική επάνοδο. Τον Ιανουάριο, η ζήτηση για καταλύματα βραχυχρόνιας μίσθωσης στην Ελλάδα υποχώρησε κατά 9%, αποτελώντας τη δεύτερη χειρότερη επίδοση σε πανευρωπαϊκό επίπεδο. Ταυτόχρονα, όπως αναφέρει η AirDNA, οι κρατήσεις για τους επόμενους μήνες, ναι μεν καταγράφουν άνοδο κατά 7%, αλλά στο σύνολο της Ευρώπης, η αντίστοιχη αύξηση είναι 17% υψηλότερη από το αντίστοιχο περυσινό διάστημα. Τις καλύτερες επιδόσεις σημειώνουν επίσης μη παραδοσιακοί προορισμοί, όπως η Τσεχία (+41%), η Νορβηγία (+35%) και η Σουηδία (+32%). Ειδικά, όσον αφορά την Ελλάδα, οι αναλυτές της AirDNA επισημαίνουν ότι η αυξημένη προσφορά καταλυμάτων έναντι του 2023 ενδεχομένως να οδηγήσει και σε καθυστέρηση στις κρατήσεις, καθώς υπάρχει διαθεσιμότητα και οι επισκέπτες ίσως αναβάλουν την κράτησή τους για μεταγενέστερα. Πάντως, ο Μάιος φαίνεται να κινείται πολύ θετικά, σημειώνοντας αύξηση των κρατήσεων κατά 23% σε ετήσια βάση.",https://www.kathimerini.gr/wp-content/uploads/2024/03/t-5-660x370.jpg?v=1709393813,
https://www.kathimerini.gr/world/562870630/monaches-epicheirimatika-daimonia-axiopoiisan-os-airbnb-choroys-monis/,Μοναχές… επιχειρηματικά δαιμόνια: Αξιοποίησαν ως Airbnb χώρους μονής,2024-02-07,13:33:14,Κόσμος,Newsroom,"Το... επιχειρηματικό άνοιγμα των καλογραιών στην αγορά βραχυπρόθεσμων μισθώσεων ξεκίνησε πριν από λίγους μήνες, όταν αποφάσισαν να αναζητήσουν εναλλακτικές λύσεις εσόδων, πέραν των χειροποίητων γλυκών που ήδη πουλούν","Για όσους κουράστηκαν από τα Airbnb της ταλαιπωρίας, του θορύβου και των αγενών γειτόνων, μια ομάδα μοναχών διαθέτει προς ενοικίαση… κελιά μοναστηριού στη Σεβίλλη, που υπόσχονται «ειρήνη… φως και ηρεμία». Τα «διαμερίσματα» βρίσκονται εντός των τειχών της μονής της Αγίας Μαρίας του Ιησού, ενός κτίσματος του 16ου αιώνα που φιλοξενεί μια κοινότητα μοναχών που ανήκουν στο μοναστικό Τάγμα της Αγίας Κλάρας. Το… επιχειρηματικό άνοιγμα των καλογριών στην αγορά βραχυπρόθεσμων μισθώσεων ξεκίνησε πριν από λίγους μήνες, όταν αποφάσισαν να αναζητήσουν εναλλακτικές λύσεις εσόδων, πέραν των χειροποίητων γλυκών που ήδη πουλούν. Αρχικά, εξέτασαν το ενδεχόμενο της μακροπρόθεσμης μίσθωσης του χώρου –που πριν από την αποχώρησή τους χρησιμοποιούσαν ο θυρωρός και η οικογένειά του–, αλλά τελικά κατέληξαν πως το Airbnb ήταν πιο συμφέρουσα λύση. «Δεν θέλαμε να ασχοληθούμε άμεσα με τη διαχείριση των διαμερισμάτων, διότι δεν είναι αυτός ο τρόπος ζωής μας», ανέφερε η αδελφή Μαρία Χοσέ στην El País. «Μας αποφέρουν ένα εισόδημα που μας βοηθάει στα προς το ζην, όμως δεν θέλουμε να εξελιχθεί σε βάρος της αποστολής μας, γι’ αυτό και αναθέσαμε τη διαχείριση σε άλλον». Από στόμα σε στόμα έμαθαν για τα μοναστικά διαμερίσματα οι ενδιαφερόμενοι Χαβιέρ Μπερνάλ και ο Λουίς Βιδόν. «Επικοινωνήσαμε με τις μοναχές το περασμένο καλοκαίρι, όταν κάποιος που αγόραζε τα γλυκά τους μάς ενημέρωσε πως ενδιαφέρονται να αξιοποιήσουν κάποια από τα δωμάτια της μονής ως τουριστικά καταλύμματα. Ετσι, πήγαμε να ρωτήσουμε», εξηγεί ο Μπερνάλ στην εφημερίδα. Τα δύο μέρη έφθασαν σε συμφωνία ενός χρόνου και τα διαμερίσματα είναι πλέον διαθέσιμα προς ενοικίαση για τουλάχιστον διήμερη διαμονή, έναντι 90 και 180 ευρώ – αναλόγως των τετραγωνικών. Σύμφωνα με τον Μπερνάλ, τους πρώτους δύο μήνες τα μοναστικά καταλύμματα προσέλκυσαν περισσότερους ξένους παρά Ισπανούς ενοικιαστές. «Μέχρι στιγμής, ήταν κυρίως ξένοι οι ενοικιαστές, αλλά είναι αλήθεια ότι το ποσοστό των Ισπανών είναι υψηλότερο από ό,τι συνήθως έχουμε σε τέτοιου είδους ακίνητα», ανέφερε ο ίδιος στην El País. Πηγή: Guardian",https://www.kathimerini.gr/wp-content/uploads/2024/02/Airbnb-660x370.png?v=1707294861,Φωτ.: Airbnb
https://www.kathimerini.gr/economy/562825558/ayxithikan-kata-33-ta-esoda-apo-to-airbnb/,Αυξήθηκαν κατά 33% τα έσοδα από το Airbnb,2024-01-12,17:58:48,Οικονομία,Προκόπης Χατζηνικολάου,Το 10μηνο Ιανουαρίου - Οκτωβρίου του 2023 σε σύγκριση με το 2022,"Αυξημένο κατά 33% ήταν το ποσό που δηλώθηκε στην εφορία (στο δεκάμηνο του έτους) από τους ιδιοκτήτες που δραστηριοποιούνται στη βραχυχρόνια μίσθωση. Η αύξηση αυτή είναι αποτέλεσμα της καλύτερης πορείας του τουρισμού και της ζήτησης που καταγράφεται, των νέων διαμερισμάτων που έχουν προστεθεί στις βραχυχρόνιες μισθώσεις, αλλά και της εμφάνισης εισοδημάτων από ιδιοκτήτες που μέχρι πρότινος λειτουργούσαν εκτός του θεσμικού πλαισίου. Σύμφωνα με τα στοιχεία της ΑΑΔΕ, κατά την περίοδο του Ιανουαρίου – Οκτωβρίου του έτους 2023 σε σύγκριση με την αντίστοιχη περίοδο του έτους 2022, υπήρξε ποσοστιαία αύξηση των υποβληθεισών δηλώσεων κατά 36% και συγκεκριμένα από 1.247.904 σε 1.695.957 δηλώσεις, καθώς και αύξηση των δηλούμενων μισθωμάτων κατά 167.404.869 ευρώ, από 510.078.380 σε 677.483.249 ευρώ. Πάντως, από παλαιότερη έρευνα της Grant Thornton, που παρουσιάστηκε σε ημερίδα του Ξενοδοχειακού Επιμελητηρίου Ελλάδος, η τουριστική δαπάνη στις βραχυχρόνιες μισθώσεις υπολογίζεται σε 1,38 δισ. ευρώ. Η διαφορά αυτή είναι τεράστια σε σύγκριση με τα στοιχεία που διαθέτει η ΑΑΔΕ, ενώ είναι ακόμη μεγαλύτερη εάν συγκριθεί με τα στοιχεία της AirDNA, όπου το 2022 σημειώθηκαν 11,5 εκατ. διανυκτερεύσεις με μέση τιμή 193 ευρώ. Σημειώνεται ότι το προηγούμενο διάστημα υπεγράφη μεταξύ της ΑΑΔΕ επικαιροποιημένο μνημόνιο συνεργασίας (MoU) με τις πλατφόρμες Airbnb, Booking και Vrbo (Expedia). Συμφωνήθηκαν αλλαγές, που οδηγούν στην ποιοτική και ποσοτική αναβάθμιση των δεδομένων που ανταλλάσσονται με στόχο την αποτελεσματικότερη διαχείρισή τους από την ΑΑΔΕ, προκειμένου να διασφαλίζεται πλήρως η ταυτοποίηση των διαχειριστών των καταλυμάτων για σκοπούς συμμόρφωσης και ελέγχου. Με βάση το νέο πλαίσιο που ισχύει από τον Ιανουάριο, οι παραβάτες της νομοθεσίας θα βρεθούν αντιμέτωποι με τσουχτερά πρόστιμα στην περίπτωση που δεν εγγραφούν στο Μητρώο Ακινήτων Βραχυχρόνιας Μίσθωσης. Συγκεκριμένα, τα πρόστιμο για μη εγγραφή στο Μητρώο Ακινήτων Βραχυχρόνιας Μίσθωσης ορίζεται, ανά χρήση, στο 50% των ακαθαρίστων εσόδων και κατ’ ελάχιστο 5.000 ευρώ (μέχρι και το 2023 το πρόστιμο ήταν οριζόντιο και έφθανε σε 5.000 ευρώ). Σε περίπτωση υποτροπής, για επόμενη χρήση το ανωτέρω πρόστιμο θα διπλασιάζεται. Το εισόδημα που αποκτάται από φυσικά πρόσωπα, από τη βραχυχρόνια μίσθωση ακινήτου, φορολογείται σύμφωνα με την κλίμακα των εισοδημάτων από ακίνητα, και συγκεκριμένα: • 0-12.000 ευρώ: 15%. • 12.001-35.000 ευρώ: 35%. • 35.001 ευρώ και άνω: 45%. Τα νομικά πρόσωπα που δραστηριοποιούνται στις βραχυχρόνιες μισθώσεις φορολογούνται με 22% από το πρώτο ευρώ, αφού αφαιρεθούν τα σχετικά έξοδα. Σημειώνεται ότι εδώ και 12 ημέρες είναι σε ισχύ και οι νέες αλλαγές στο φορολογικό πλαίσιο των βραχυχρόνιων μισθώσεων. Σύμφωνα με το νέο πλαίσιο, τα φυσικά πρόσωπα που διαθέτουν τρία ή περισσότερα ακίνητα σε βραχυχρόνια μίσθωση θα υποχρεούνται να κάνουν έναρξη επιχειρηματικής δραστηριότητας, να τηρούν βιβλία και να εκδίδουν φορολογικά στοιχεία. Επίσης, όπως είναι φυσικό για όλους τους επιτηδευματίες, θα επιβαρύνονται με τις προβλεπόμενες ασφαλιστικές εισφορές, με τέλος επιτηδεύματος και με ΦΠΑ από το πρώτο ακίνητο. Ακόμη επεκτείνεται στις βραχυχρόνιες μισθώσεις το τέλος διαμονής παρεπιδημούντων, που είναι 0,5% επί των εσόδων. Επίσης έχει θεσπιστεί ανώτατο όριο διάρκειας 60 ημερών σε κάθε βραχυχρόνια μίσθωση. Σημειώνεται ότι το όριο των 60 ημερών αφορά τη διάρκεια κάθε μίσθωσης ξεχωριστά. Καταργείται ο φόρος διαμονής ο οποίος επιβάλλεται σήμερα σε ξενοδοχεία και ενοικιαζόμενα δωμάτια και αντικαθίσταται από το «τέλος ανθεκτικότητας στην κλιματική κρίση», το οποίο θα επιβαρύνει επιπλέον και τις βραχυχρόνιες μισθώσεις με 1,5 ευρώ την ημέρα (υπό προϋποθέσεις θα φθάνει τα 10 ευρώ). Το τέλος επιβάλλεται ανά ημερήσια χρήση και ανά δωμάτιο ή διαμέρισμα, κατά τους μήνες Μάρτιο έως Οκτώβριο, ως εξής: • Σε ακίνητα που διατίθενται μέσω βραχυχρόνιας μίσθωσης: 1,50 ευρώ. Δηλώθηκαν στην εφορία 677.483.249 ευρώ από 510.078.380 την αντίστοιχη περίοδο του 2022. • Αν τα ακίνητα που διατίθενται μέσω βραχυχρόνιας μίσθωσης είναι μονοκατοικίες άνω των ογδόντα 80 τ.μ., επιβάλλεται τέλος ανθεκτικότητας 10 ευρώ. • Κατά τους μήνες Νοέμβριο έως Φεβρουάριο, το τέλος ορίζεται σε 0,50 ευρώ. • Αν τα ακίνητα που διατίθενται μέσω βραχυχρόνιας μίσθωσης είναι μονοκατοικίες άνω των ογδόντα 80 τ.μ., επιβάλλεται τέλος ανθεκτικότητας τους μήνες Νοέμβριο έως Φεβρουάριο 4 ευρώ. Με βάση τα στοιχεία της ΑΑΔΕ, στο Μητρώο Ακινήτων Βραχυχρόνιας Διαμονής είναι καταχωρισμένα 168.819 ακίνητα που ανήκουν σε 107.719 ΑΦΜ (νομικά και φυσικά πρόσωπα). Από αυτά: • 27.367 ακίνητα ανήκουν σε 5.297 νομικά πρόσωπα. • 141.452 ακίνητα ανήκουν σε 102.422 φυσικά πρόσωπα. • Από αυτά έως 2 ακίνητα έχουν 94.982 φυσικά πρόσωπα (92,7% των φυσικών προσώπων). • 3 ή περισσότερα ακίνητα έχουν 7.440 φυσικά πρόσωπα και αντιστοιχούν σε 30.329 ακίνητα. Από την 1η Ιανουαρίου θα κληθούν να καταβάλουν ΦΠΑ 7.440 φυσικά πρόσωπα και 5.297 νομικά πρόσωπα με 57.696 ακίνητα (το 34,2% των ακινήτων). Εντός του μηνός αναμένεται να ξεκινήσουν οι πρώτοι έλεγχοι στους ιδιοκτήτες ακινήτων. Σύμφωνα με το σχέδιο της Ανεξάρτητης Αρχής Δημοσίων Εσόδων (ΑΑΔΕ) θα πραγματοποιηθεί δεύτερος έλεγχος, προκειμένου να διαπιστωθεί ο βαθμός συμμόρφωσης όσων μισθώνουν ακίνητα μέσα από τις πλατφόρμες και θα ελεγχθεί εάν έχουν καταχωρίσει τον Αριθμό Μητρώου Ακινήτων (ΑΜΑ). Βασικός στόχος είναι ο εντοπισμός φορολογουμένων που αποκρύπτουν από την εφορία τα πραγματικά έσοδα από τις βραχυχρόνιες μισθώσεις ή που ενοικιάζουν και δεν έχουν εγγραφεί στην ψηφιακή πλατφόρμα, δηλαδή δεν έχουν Αριθμό Μητρώου Ακινήτων.",https://www.kathimerini.gr/wp-content/uploads/2024/01/doc-20240111airbnb-660x370.jpg?v=1705050275,
https://www.kathimerini.gr/economy/562815670/to-airbnb-xeperase-ti-dynamikotita-ton-xenodocheion/,Το Airbnb ξεπέρασε τη δυναμικότητα των ξενοδοχείων,2024-01-09,07:19:11,Οικονομία,Ηλίας Μπέλλος,Περισσότερες οι κλίνες που παρέχονται πλέον μέσω βραχυχρόνιας μίσθωσης,"Στάση αναμονής, προκειμένου να αξιολογήσει τις επιδράσεις που θα έχει στην αγορά βραχυχρόνιας μίσθωσης κατοικιών το νέο πλαίσιο που νομοθετήθηκε, θα τηρήσει η κυβέρνηση κατά τη διάρκεια του 2024. Ζητούμενο είναι να μετριαστούν οι επιπτώσεις στην αγορά μακροχρόνιων μισθώσεων ώστε να αρθούν προβλήματα εξεύρεσης διαθεσίμων προς ενοικίαση διαμερισμάτων και κατοικιών από δημόσιους λειτουργούς, φοιτητές, αλλά και νοικοκυριά, και μάλιστα σε προσιτά τιμολογημένα μισθώματα. Ηδη πάντως τα πρώτα σημάδια είναι ενθαρρυντικά, τονίζουν κτηματομεσιτικές πηγές αναφερόμενες στην επιστροφή κάποιων ακινήτων στη συμβατική αγορά μισθώσεων. Με την έλευση του νέου έτους ισχύουν πλέον οι περιορισμοί στις βραχυχρόνιες μισθώσεις και ειδικότερα μεταβλήθηκε άρδην η φορολογική αντιμετώπιση όσων διαθέτουν σε αυτή την αγορά περισσότερα από δύο ακίνητα. Η προσδοκία είναι πολλοί ιδιοκτήτες θα αποσύρουν από αυτή την αγορά τα ακίνητά τους και θα επιστρέψουν στις μακροχρόνιες μισθώσεις, αυξάνοντας την προσφορά σε επίπεδα που θα μπορούν να καλύψουν τη ζήτηση που υπάρχει πανελλαδικά. Ανισορροπία που έχει οδηγήσει πολύ ψηλά τα ενοίκια. Το ζήτημα έχει σοβαρότατες κοινωνικές διαστάσεις, οι οποίες αποτυπώθηκαν και στην πρόσφατη μεγάλη έρευνα που έκανε για λογαριασμό της «Κ» η Pulse. Ειδικότερα, στο ερώτημα κατά πόσον οι Ελληνες πολίτες ανησυχούν για την επίδραση που έχουν οι βραχυχρόνιες μισθώσεις κατοικιών στον αστικό και κοινωνικό ιστό της Αθήνας, οι έξι στους δέκα απάντησαν πως ανησυχούν. Συγκεκριμένα, το 35% απάντησε «ναι» και ένα επιπλέον 24% απάντησε «μάλλον ναι», ενώ 23% «μάλλον όχι» και μόνον 10% «όχι». Το 60% των πολιτών ανησυχεί για την επίδραση που έχουν οι βραχυχρόνιες μισθώσεις στον αστικό ιστό της Αθήνας. Οπως εξηγεί στην «Κ» ο υφυπουργός Εθνικής Οικονομίας και Οικονομικών Χάρης Θεοχάρης, «η αγορά θα χρειαστεί χρόνο για να χωνέψει τις νέες ρυθμίσεις και η κυβέρνηση θα παρακολουθεί από κοντά τις εξελίξεις αυτές προκειμένου να διαπιστώσει εάν ο σκοπός επιτυγχάνεται». Δεν αναμένεται, δηλαδή, μεσοπρόθεσμα επιπλέον παρέμβαση στην αγορά. Εν τω μεταξύ, όμως, τα τελευταία στοιχεία δείχνουν πως οι διαθέσιμες κλίνες των βραχυχρόνιων μισθώσεων είναι πλέον περισσότερες από τις ξενοδοχειακές κλίνες, καθιστώντας σαφές πως το ελληνικό τουριστικό προϊόν εξυπηρετείται πλέον και από τις δύο αυτές κατηγορίες. Σύμφωνα με την Ετήσια Εκθεση Ελληνικού Τουρισμού του Ινστιτούτου του Συνδέσμου Ελληνικών Τουριστικών Επιχειρήσεων (ΙΝΣΕΤΕ), η Ελλάδα τον Ιούλιο του 2023 διέθετε 212.199 καταλύματα βραχυχρόνιας μίσθωσης με 392.118 δωμάτια και 939.167 κλίνες. Τα μεγέθη αυτά αντιδιαστέλλονται με τις παραδοσιακές δομές φιλοξενίας, δηλαδή τα ξενοδοχεία, που αριθμούν 10.087 μονάδες με 443.835 δωμάτια και 885.624 κλίνες. Τα ξενοδοχεία, δηλαδή, υστερούν κατά 53.543 κλίνες. Οι Περιφέρειες Νοτίου Αιγαίου, Ιονίων Νήσων, Κρήτης, Αττικής και Κεντρικής Μακεδονίας, που δέχονται και τον υψηλότερο αριθμό τουριστών, αντιπροσωπεύουν το 77% του δυναμικού των βραχυχρόνιων μισθώσεων της χώρας (163.644 μονάδες). Σε ό,τι αφορά τα δωμάτια και τις κλίνες, το 78% του δυναμικού εντοπίζεται στις παραπάνω περιφέρειες. Οσον αφορά στα ξενοδοχεία, οι Περιφέρειες Νοτίου Αιγαίου, Κρήτης, Ιονίων Νήσων, Κεντρικής Μακεδονίας και Αττικής αντιπροσωπεύουν το 67% του ξενοδοχειακού δυναμικού (6.763 ξενοδοχειακές μονάδες). Tα 5 αστέρων ξενοδοχεία, παρόλο που αντιπροσωπεύουν μόλις το 7% των ξενοδοχειακών μονάδων, κατέχουν το 23% των δωματίων και το 24% των κλινών. Το νέο πλαίσιο για τις βραχυχρόνιες μισθώσεις είχε τρεις στόχους: Πρώτον, να επιστρέψει μεγάλος αριθμός ακινήτων στην παραδοσιακή αγορά μισθώσεων προκειμένου να λυθεί το πρόβλημα εξεύρεσης προσιτά τιμολογημένων κατοικιών. Δεύτερον, να εκλείψει ο αθέμιτος ανταγωνισμός με τα ξενοδοχεία που επιβαρύνονται με σημαντικά ρυθμιστικά, αδειοδοτικά, φορολογικά μισθολογικά κόστη. Τρίτον, να αυξηθούν τα έσοδα του Δημοσίου από τη συγκεκριμένη δραστηριότητα. Ετσι, πλέον τα φυσικά πρόσωπα που διαθέτουν τρία ή περισσότερα ακίνητα σε βραχυχρόνια μίσθωση θα υποχρεούνται να κάνουν έναρξη επιχειρηματικής δραστηριότητας, να τηρούν βιβλία και να εκδίδουν φορολογικά στοιχεία. Φυσικά πρόσωπα με τρία ή περισσότερα ακίνητα σε βραχυχρόνια μίσθωση υποχρεούνται να κάνουν έναρξη επιχειρηματικής δραστηριότητας. Επίσης, όπως και για όλους τους επιτηδευματίες, θα επιβαρύνονται με τις προβλεπόμενες ασφαλιστικές εισφορές, με τέλος επιτηδεύματος και με ΦΠΑ από το πρώτο ακίνητο. Παράλληλα επεκτάθηκε το τέλος διαμονής, που είναι 0,5% επί των εσόδων, ενώ επιβλήθηκε όπως στα ξενοδοχεία το «τέλος ανθεκτικότητας στην κλιματική κρίση», το οποίο ξεκινάει από 1,5 ευρώ την ημέρα και υπό προϋποθέσεις φθάνει και στα 10 ευρώ. Το τέλος αυτό επιβάλλεται ανά ημερήσια χρήση και ανά δωμάτιο ή διαμέρισμα, κατά τους μήνες Μάρτιο έως Οκτώβριο, ως εξής: σε ακίνητα που διατίθενται μέσω βραχυχρόνιας μίσθωσης, 1,50 ευρώ. Αν τα ακίνητα που διατίθενται μέσω βραχυχρόνιας μίσθωσης είναι μονοκατοικίες άνω των ογδόντα 80 τ.μ., επιβάλλεται τέλος ανθεκτικότητας 10 ευρώ. Κατά τους μήνες Νοέμβριο έως Φεβρουάριο, το τέλος ορίζεται σε 0,50 ευρώ. Αν τα ακίνητα που διατίθενται μέσω βραχυχρόνιας μίσθωσης είναι μονοκατοικίες άνω των ογδόντα 80 τ.μ., επιβάλλεται τέλος ανθεκτικότητας 4 ευρώ. Επιπλέον αυξήθηκαν τα πρόστιμα για μη εγγραφή στο Μητρώο Ακινήτων Βραχυχρόνιας Μίσθωσης: το πρόστιμο για μη εγγραφή στο Μητρώο, το οποίο ήταν οριζόντιο (5.000 ευρώ), ορίζεται πλέον στο 50% των ακαθάριστων εσόδων του εκάστοτε τελευταίου φορολογικού έτους και κατ’ ελάχιστον στις 5.000 ευρώ. Προβλέπεται επίσης και ανώτατο όριο διάρκειας 60 ημερών σε κάθε βραχυχρόνια μίσθωση ξεχωριστά. Δεν μπορεί δηλαδή κάποιος να νοικιάσει βραχυχρόνια ακίνητο για περισσότερο από δύο μήνες. Το κατά πόσον οι αλλαγές αυτές θα λειτουργήσουν προς την κατεύθυνση που επιδιώκεται και σε ποιο βαθμό μένει να φανεί. Σαφέστερη εικόνα εκτιμάται ότι θα δώσει η αγορά μετά και την ολοκλήρωση της θερινής σεζόν του 2024.",https://www.kathimerini.gr/wp-content/uploads/2024/01/a7-74-660x370.jpg?v=1704470145,
https://www.kathimerini.gr/economy/562803436/airbnb-ligoteres-kratiseis-gia-tis-giortes-se-dimofili-cheimerina-theretra/,Airbnb: Λιγότερες κρατήσεις για τις γιορτές σε δημοφιλή χειμερινά θέρετρα,2023-12-28,19:46:14,Οικονομία,Νίκος Ρουσάνογλου,Λιγότερες κρατήσεις κατά 21% σε Αράχωβα και 17% σε Καλάβρυτα τον Δεκέμβριο,"Χαμηλότερες σε σχέση με τον περυσινό χειμώνα εμφανίζονται οι επιδόσεις των καταλυμάτων βραχυχρόνιας μίσθωσης που βρίσκονται στους δημοφιλέστερους χειμερινούς προορισμούς, όπως η Αράχωβα και τα Καλάβρυτα. Οπως φαίνεται, το κύμα ακρίβειας κατά τη διάρκεια του τελευταίου χρόνου και οι ήπιες καιρικές συνθήκες έχουν λειτουργήσει αρνητικά για την προσέλκυση περισσότερων επισκεπτών. Υπενθυμίζεται ότι οι συγκεκριμένοι προορισμοί απευθύνονται σχεδόν αποκλειστικά σε Ελληνες επισκέπτες, κάτι που εκ των πραγμάτων περιορίζει την απήχησή τους. Σύμφωνα με στοιχεία που επεξεργάστηκε η AirDNA για λογαριασμό της «Κ», η ζήτηση για τους δημοφιλέστερους προορισμούς την περίοδο Δεκεμβρίου 2023 – Ιανουαρίου 2024 εμφανίζει μεικτή εικόνα. Με βάση τις κρατήσεις που έχουν γίνει, στην Αράχωβα παρατηρείται μείωση της ζήτησης κατά 21% τον Δεκέμβριο (1.608 κρατήσεις, έναντι 2.028 πέρυσι), ενώ για τον Ιανουάριο του 2024 η πτώση αγγίζει το 28% (563 κρατήσεις έναντι 779). Αντίστοιχα, στα Καλάβρυτα η ζήτηση για τον Δεκέμβριο σημειώνει πτώση κατά 17% (803 κρατήσεις, έναντι 962 πέρυσι), ενώ τον Ιανουάριο η εικόνα παραμένει αμετάβλητη σε σχέση με τον αντίστοιχο μήνα του 2023. Εξαίρεση αποτελούν τα καταλύματα στο Καρπενήσι, που εμφανίζουν σαφώς καλύτερες επιδόσεις. Συγκεκριμένα, τον Δεκέμβριο η ζήτηση καταγράφει αύξηση κατά 8% και τον Ιανουάριο κατά 34% (με 286 κρατήσεις, από 213 τον Ιανουάριο του 2023). Σε ό,τι αφορά τη μέση τιμή/διανυκτέρευση φαίνεται πως παρατηρείται αποκλιμάκωση των τιμών, σε μια κίνηση των ιδιοκτητών/διαχειριστών να αυξήσουν τη ζήτηση. Στην Αράχωβα η μέση τιμή φέτος για τον Δεκέμβριο είναι 300 ευρώ, ενώ για τον Ιανουάριο 266 ευρώ, καταγράφοντας ετήσια πτώση κατά 13% και 18% αντίστοιχα. Στα Καλάβρυτα η μέση τιμή διαμορφώνεται σε 194 ευρώ τον Δεκέμβριο (8% περισσότερο από πέρυσι) και 185 ευρώ τον Ιανουάριο του 2024, 7% χαμηλότερα από τον αντίστοιχο μήνα του 2023. Στο δε Καρπενήσι η μέση τιμή αγγίζει τα 241 ευρώ τον Δεκέμβριο (+9%) και τα 267 τον Ιανουάριο, καταγράφοντας πτώση κατά 23% από πέρυσι, κάτι που ίσως εξηγεί και την αύξηση της ζήτησης για τον συγκεκριμένο μήνα. Εξαίρεση μεταξύ των χειμερινών προορισμών αποτελεί το Καρπενήσι, όπου η ζήτηση για τον Δεκέμβριο είναι αυξημένη κατά 8% και για τον Ιανουάριο κατά 34%. Αξίζει να σημειωθεί ότι αυτές οι τιμές είναι ίδιες ή και ακόμη υψηλότερες από εκείνες που ισχύουν στους δημοφιλέστερους καλοκαιρινούς προορισμούς το δίμηνο Ιουλίου – Αυγούστου. Για παράδειγμα, η μέση τιμή/διανυκτέρευση σε περιοχές όπως η Κρήτη, η Κέρκυρα και η Ρόδος το φετινό καλοκαίρι διαμορφώθηκε πέριξ των 200 ευρώ. Ωστόσο θα πρέπει να σημειωθεί ότι τα περισσότερα προσφερόμενα σπίτια στους χειμερινούς προορισμούς είναι αισθητά μεγαλύτερα σε σχέση με τα θερινά εξοχικά. Μπορούν λοιπόν να φιλοξενήσουν πάνω από μία οικογένεια, γεγονός που τις περισσότερες φορές τα καθιστά οικονομικότερα ανά νοικοκυριό. Σε ό,τι αφορά την προσφορά καταλυμάτων, αυτή εμφανίζεται σχετικά σταθερή σε σχέση με τον προηγούμενο χειμώνα. Στην Αράχωβα εξακολουθούν να εντοπίζονται 201 ενεργές αγγελίες καταλυμάτων βραχυχρόνιας μίσθωσης τον Δεκέμβριο, ενώ για τον Ιανουάριο το σχετικό νούμερο δεν ξεπερνάει τα 187 καταλύματα, 7% λιγότερα από τον αντίστοιχο περυσινό μήνα. Στα Καλάβρυτα καταγράφεται μείωση κατά 6% τόσο τον Δεκέμβριο (121 καταλύματα) όσο και τον Ιανουάριο (117 καταλύματα). Στο Καρπενήσι όμως παρατηρείται μια ανοδική τάση της προσφοράς, γεγονός που είναι πιθανό να οφείλεται και στην αυξημένη ζήτηση συγκριτικά με πέρυσι. Ετσι, για τον Δεκέμβριο η προσφορά καταγράφει αύξηση κατά 7% σε 93 καταλύματα, ενώ για τον Ιανουάριο του 2024 εντοπίζονται 89 καταλύματα, μια αύξηση 3% σε ετήσια βάση. Η AirDNA σημειώνει ότι είναι πιθανό να υπάρξει άνοδος της προσφοράς σε όλους τους προορισμούς το επόμενο διάστημα και καθώς κατευθυνόμαστε προς την «καρδιά» του χειμώνα. Ωστόσο, για να συμβεί κάτι τέτοιο θα πρέπει να αυξηθεί και το επίπεδο των χιονοπτώσεων, ώστε να αυξηθεί και η ζήτηση από τους «λάτρεις» των χειμερινών σπορ, που αποτελούν και τους βασικούς «πελάτες» των χιονοδρομικών κέντρων των παραπάνω προορισμών.",https://www.kathimerini.gr/wp-content/uploads/2023/12/doc-20231227-3-660x370.jpg?v=1703754971,
https://www.kathimerini.gr/society/562785667/airbnb-eos-60-imeres-ton-chrono/,Airbnb έως 60 ημέρες τον χρόνο,2023-12-18,07:05:08,Κοινωνία,Γιώργος Λιάλιος,Προτάσεις για όρια στην τουριστική ανάπτυξη και στη δόμηση στο νέο ειδικό χωροταξικό,"Τέσσερις βασικές αλλαγές για την ανάπτυξη του τουρισμού στην Ελλάδα προτείνονται στο νέο ειδικό χωροταξικό πλαίσιο για τον τουρισμό. Πρώτη, η ενίσχυση των μεγάλων οργανωμένων (πολεοδομικά) τουριστικών εγκαταστάσεων, που θα επιτρέπονται σχεδόν παντού. Δεύτερη, ο συνυπολογισμός του Αirbnb στις ρυθμιζόμενες τουριστικές δραστηριότητες και μάλιστα με συγκεκριμένους χρονικούς και ποσοτικούς περιορισμούς στις πιο ανεπτυγμένες τουριστικά περιοχές. Τρίτον, η δημιουργία οργανωμένων τουριστικών μονάδων σε ακατοίκητα νησιά. Και τέταρτον, η απαγόρευση δόμησης κοντά στις ακτές και ειδικά σε όσες είναι ευάλωτες στην άνοδο της στάθμης θάλασσας λόγω της κλιματικής αλλαγής. Το τελικό κείμενο του νέου ειδικού χωροταξικού για τον τουρισμό βρίσκεται πλέον στα χέρια του υπουργείου Περιβάλλοντος. Πρόκειται για την πρόταση που κατάρτισε ομάδα μελετητών για λογαριασμό του υπουργείου. Σύμφωνα με πληροφορίες, το σχέδιο θα τεθεί το επόμενο διάστημα σε δημόσια διαβούλευση, μετά τις αλλαγές που θα αποφασίσει να κάνει η πολιτική του ηγεσία. Ας δούμε τα βασικά σημεία της πρότασης των μελετητών, όπως αυτή κατατέθηκε στο υπουργείο. Το νέο πλαίσιο χωρίζει τον ελλαδικό χώρο σε πέντε κατηγορίες, ανάλογα με το πόσο ανεπτυγμένες τουριστικά είναι: από τις περιοχές ελέγχου (δηλαδή, τις κορεσμένες τουριστικά), τις ανεπτυγμένες και τις αναπτυσσόμενες έως τις περιοχές ενίσχυσης και τις περιοχές επιλεκτικής υψηλής ενίσχυσης. Ο χαρακτηρισμός των περιοχών γίνεται για πρώτη φορά σε επίπεδο δημοτικής ενότητας (και όχι δήμου) με βάση τον αριθμό των υφιστάμενων κλινών τουριστικών καταλυμάτων με διαφορετικές συνέπειες: • Στις κορεσμένες περιοχές (που ονομάζονται «περιοχές ελέγχου»), όπως λ.χ. η Μύκονος, η Σαντορίνη, η Σκιάθος και η Χαλκιδική, προτείνεται να δοθούν κίνητρα για τον εκσυγχρονισμό και την αναβάθμιση υφιστάμενων καταλυμάτων, χωρίς αύξηση του αριθμού των κλινών (ακόμη και η κατεδάφιση εγκαταλελειμμένων κτιρίων που προσβάλλουν το τοπίο). Επίσης, για τη μετατροπή υφιστάμενων μονάδων σε «οργανωμένους υποδοχείς» (λ.χ. ξενοδοχείο με τουριστικές κατοικίες). Στις περιοχές αυτές, προτείνονται η εκπόνηση μελετών εκτίμησης της φέρουσας ικανότητας και ο καθορισμός «οροφής» στον αριθμό των «χώρων τουρισμού διαμοιρασμού» (βραχυχρόνιες μισθώσεις τύπου Αirbnb) και στα ενοικιαζόμενα δωμάτια, ως ποσοστό των κλινών των ξενοδοχείων. Μέχρι την ολοκλήρωση του πολεοδομικού σχεδιασμού, στις περιοχές αυτές προτείνεται η αύξηση της ελάχιστης αρτιότητας στα 16 στρέμματα και η κατασκευή μόνο καταλυμάτων 4 και 5 αστέρων. Δεν προτείνεται κάποια άλλη απαγόρευση στην ανέγερση νέων τουριστικών μονάδων. • Στις ανεπτυγμένες περιοχές, προτείνονται όλα τα προαναφερθέντα και, ειδικά για την Αττική και τη μητροπολιτική Θεσσαλονίκη, η παροχή κινήτρων για τη μετατροπή παλαιών βιομηχανικών μονάδων σε τουριστικές. Μέχρι την ολοκλήρωση του πολεοδομικού σχεδιασμού, στις περιοχές αυτές προτείνονται η αύξηση της ελάχιστης αρτιότητας στα 12 στρέμματα και η κατασκευή μόνο καταλυμάτων 4 και 5 αστέρων. • Στις αναπτυσσόμενες περιοχές, προτείνονται όλα τα προαναφερθέντα εκτός από τον ποσοστιαίο περιορισμό των Αirbnb και των ενοικιαζόμενων δωματίων. Επιπλέον, να εξεταστεί η αξιοποίηση εγκαταλελειμμένων οικισμών και να παρασχεθούν κίνητρα για τη μετατροπή παραδοσιακών ή διατηρητέων κτιρίων σε ξενοδοχεία. Μέχρι την ολοκλήρωση του πολεοδομικού σχεδιασμού, στις περιοχές αυτές προτείνεται η κατασκευή μόνο καταλυμάτων 3, 4 και 5 αστέρων. • Στις περιοχές ενίσχυσης, προτείνεται η παροχή κινήτρων τόσο για εκσυγχρονισμό υφιστάμενων τουριστικών καταλυμάτων με αναβάθμιση σε υψηλότερη κατηγορία, όσο και για την ανάπτυξη ειδικών μορφών τουρισμού και για τη μετατροπή αξιόλογων κτιρίων σε ξενοδοχεία και για την αξιοποίηση εγκαταλελειμμένων οικισμών. • Τέλος, στις περιοχές με επιλεκτική ειδική ενίσχυση προτείνεται να δίνονται κίνητρα από τον πολεοδομικό σχεδιασμό, όπως μειωμένη αρτιότητα, αυξημένος συντελεστής δόμησης κ.λπ., ώστε να δημιουργούνται επιλεγμένα νέες μονάδες. Οπως και τα προηγούμενα, έτσι και αυτό το πλαίσιο διαφοροποιεί τον νησιωτικό χώρο (πλην Κρήτης και Εύβοιας), χωρίς ωστόσο να προβλέπει μεγάλους περιορισμούς για τον έλεγχο της τουριστικής δραστηριότητας (όπως είχαν τα προηγούμενα πλαίσια). Στο πλαίσιο αυτό, τα νησιά χωρίζονται σε τρεις μεγάλες ομάδες. Η πρώτη περιλαμβάνει σχεδόν όλα (46) τα μεσαία και μεγάλα νησιά του Αιγαίου και του Ιονίου. Η δεύτερη περιλαμβάνει τα μικρότερα κατοικημένα νησιά (λ.χ. Μικρές Κυκλάδες, Διαπόντια) και η τρίτη τα ακατοίκητα και τις βραχονησίδες. Στις κορεσμένες περιοχές προτείνεται να δοθούν κίνητρα για την αναβάθμιση υφιστάμενων καταλυμάτων, χωρίς αύξηση του αριθμού των κλινών. Στα κατοικημένα νησιά (με την εξαίρεση Ρόδου και Κέρκυρας) ο μόνος περιορισμός που προβλέπεται είναι ότι οι μεγάλες, οργανωμένες τουριστικές επενδύσεις θα πρέπει να έχουν τον μισό συντελεστή δόμησης (δηλαδή, να χτίσουν το μισό) απ’ ό,τι θα προβλεπόταν κανονικά. Δεν τίθενται άλλοι περιορισμοί για την ανάσχεση της διασποράς της τουριστικής δραστηριότητας (με οργανωμένη ή μη μορφή) σε αυτά. Στα μικρότερα κατοικημένα νησιά (της δεύτερης κατηγορίας του πλαισίου) τίθεται περιορισμός δυναμικότητας (100 κλίνες) στις νέες εγκαταστάσεις. Για πρώτη φορά προτείνεται να επιτραπούν μεγάλες τουριστικές εγκαταστάσεις (πάλι με τον μισό συντελεστή από το επιτρεπόμενο) σε ακατοίκητα νησιά. Από τη δυνατότητα αυτή εξαιρούνται οι βραχονησίδες, τα νησιά κάτω των 300 στρεμμάτων, όσα βρίσκονται λιγότερο από 10 ναυτικά μίλια από τα θαλάσσια σύνορα και όσα βρίσκονται σε απόσταση μεγαλύτερη των 10 ναυτικών μιλίων από την ηπειρωτική Ελλάδα. Ετσι, ουσιαστικά «φωτογραφίζει» ακατοίκητες νησίδες που βρίσκονται σε κοντινή απόσταση από την ξηρά. Το πλαίσιο περιέχει για πρώτη φορά μια ουσιαστική πρόβλεψη για την προστασία της ακτογραμμής από την κλιματική αλλαγή. Για την παράκτια ζώνη στην ηπειρωτική Ελλάδα, στην Εύβοια και στην Κρήτη, προτείνει την κύρωση του έβδομου πρωτοκόλλου της σύμβασης της Βαρκελώνης, το οποίο προβλέπει αύξηση της ελάχιστης απόστασης της δόμησης από τον αιγιαλό στα 150 μέτρα. Παράλληλα, προτείνει να απαγορεύεται η δόμηση μόνιμων κατασκευών σε υψόμετρο μικρότερο των 60 εκατοστών πάνω από τη γραμμή αιγιαλού, για να προστατευθούν οι πιο επίπεδες περιοχές (για τις οποίες ήδη υπάρχουν προβολές μέσω επιστημονικών μοντέλων ότι θα αντιμετωπίσουν έντονα φαινόμενα διάβρωσης τις επόμενες δεκαετίες). Σήμερα, η ελάχιστη απόσταση της δόμησης από τον αιγιαλό είναι τα 30 μέτρα για κατοικίες (τουριστικές ή μη) και 50 μέτρα για τα ξενοδοχεία, ενώ για τις βοηθητικές τουριστικές εγκαταστάσεις μόλις τα 10 μέτρα από τη γραμμή αιγιαλού. Θα ήταν, ωστόσο, πιο αποτελεσματικό αν η αύξηση της ελάχιστης απόστασης της δόμησης ετίθετο απευθείας και όχι εμμέσως (μέσω της κύρωσης πρωτοκόλλου), κάτι που μπορεί να καθυστερήσει. Το πλαίσιο περιλαμβάνει ρυθμίσεις για τον έλεγχο των βραχυχρόνιων μισθώσεων, τις οποίες σε κάποιο βαθμό εξισώνει με την «κοινή» τουριστική δραστηριότητα. Προβλέπει κατ’ αρχάς ότι όλες οι μορφές παροχής διανυκτέρευσης πρέπει να εγγράφονται σε ειδικό μητρώο και να διαθέτουν σήμα του υπουργείου Τουρισμού. Περαιτέρω, προτείνει να μην επιτρέπονται άνω των 30 ημερών/έτος στις περιοχές ελέγχου (τις κορεσμένες) και τις 60 περιοχές στις ανεπτυγμένες περιοχές και σε όλα τα νησιά πλην Εύβοιας και Κρήτης. Τέλος, όπως προαναφέρθηκε, στις κορεσμένες και στις ανεπτυγμένες περιοχές προτείνεται και έλεγχος στον αριθμό των αδειών βραχυχρόνιων μισθώσεων, ως ποσοστό των κλινών που υπάρχουν ήδη στα ξενοδοχεία κάθε δημοτικής ενότητας. Τέλος, στο νέο πλαίσιο προτείνεται ξεκάθαρα «η ενίσχυση της ελκυστικότητας των οργανωμένων μορφών χωροθέτησης έναντι της κοινής εκτός σχεδίου δόμησης» (εννοώντας όλα τα πολεοδομικά μοντέλα που πριμοδοτούν τις μεγάλες τουριστικές μονάδες, τα τουριστικά χωριά κ.λπ.). Ετσι ορίζει ότι επιτρέπεται κατ’ αρχήν η δημιουργία τέτοιων οργανωμένων μονάδων σε όλη την επικράτεια (πλην κάποιων λίγων εξαιρέσεων). Και παρέχεται η δυνατότητα δημιουργίας συνδετηρίων οδών με αυτές, οι οποίες όμως δεν θα παρέχουν δικαίωμα δόμησης στα οικόπεδα που θα έχουν πρόσωπο σε αυτές. Το σχέδιο στοχεύει στην κάλυψη του κανονιστικού κενού, καθώς η τουριστική ανάπτυξη στην Ελλάδα πραγματοποιείται τα τελευταία χρόνια χωρίς κατευθυντήριες γραμμές. Το πρώτο ειδικό χωροταξικό για τον τουρισμό εγκρίθηκε το 2009 και προσεβλήθη ενώπιον του ΣτΕ από έξι περιβαλλοντικές οργανώσεις. Πριν εκδοθεί η απόφαση, το 2013 το υπουργείο Περιβάλλοντος θέσπισε νέο χωροταξικό. Ομως και αυτό αμφισβητήθηκε δικαστικά και ακυρώθηκε το 2015 – με αποτέλεσμα να επανέλθει το παλαιό σε ισχύ. Μέχρι το 2017, οπότε ακυρώθηκε και αυτό ύστερα από προσφυγές, ως πλέον παρωχημένο. Να σημειωθεί ότι η ανάθεση της μελέτης του νέου χωροταξικού έγινε το 2018 και έχει ολοκληρωθεί εδώ και δύο έτη, αλλά το υπουργείο καθυστερεί για άγνωστη αιτία να το θέσει σε διαβούλευση και να το εγκρίνει. Το ίδιο έχει συμβεί και με το περιφερειακό χωροταξικό πλαίσιο για το Νότιο Αιγαίο – το μόνο που δεν έχει κυρωθεί, παρότι έχει ολοκληρωθεί εδώ και μία διετία.",https://www.kathimerini.gr/wp-content/uploads/2023/12/ak-2-660x370.jpg?v=1702720855,Φωτ. Shutterstock
https://www.kathimerini.gr/world/562780648/italia-h-airbnb-tha-plirosei-576-ekat-eyro-gia-aplirotoys-foroys/,Ιταλία: H Airbnb θα πληρώσει 576 εκατ. ευρώ για απλήρωτους φόρους,2023-12-13,17:33:01,Κόσμος,Newsroom,Το ιταλικό κράτος και η εταιρεία βραχυχρόνιας μίσθωσης προχώρησαν σε διακανονισμό,"Η Airbnb προχώρησε σε διακανονισμό με το ιταλικό κράτος και συμφώνησε να καταβάλει 576 εκατομμύρια ευρώ ώστε να διευθετηθεί δικαστική διαμάχη που είχε ξεσπάσει σχετικά με απλήρωτους φόρους. Οι ιταλικές εισαγγελικές αρχές είχαν κατηγορήσει την εταιρεία ότι όφειλε έως και 779 εκατομμύρια ευρώ σε φόρους που δεν είχε καταβάλει για λογαριασμό των οικοδεσποτών για την περίοδο 2017 έως 2021. Οι ιταλικές φορολογικές αρχές είχαν μάλιστα απειλήσει ότι θα κατασχέσουν τα χρήματα. Η Airbnb ανέφερε σε ανακοίνωσή της ότι εργάζεται τώρα για την εισαγωγή νέων εργαλείων για τους οικοδεσπότες ώστε οι φόροι τους να παρακρατούνται αυτόματα από την Airbnb και να καταβάλλονται στις ιταλικές αρχές απευθείας. «Η συντριπτική πλειονότητα των οικοδεσποτών της Airbnb στην Ιταλία είναι απλές οικογένειες που χρησιμοποιούν την πλατφόρμα για συμπληρωματικό εισόδημα. Ελπίζουμε ότι η συμφωνία με την ιταλική υπηρεσία εσόδων και οι πρόσφατες νομοθετικές αλλαγές στην Ιταλία θα παρέχουν σε αυτές τις οικογένειες ασφάλεια όσον αφορά τους κανόνες που αφορούν τη φιλοξενία για τα επόμενα χρόνια», τονίζεται στην ανακοίνωση Η Ιταλία είναι μια σημαντική αγορά για την Airbnb, με χιλιάδες οικοδεσπότες να χρησιμοποιούν την πλατφόρμα για να νοικιάζουν τα ακίνητά τους. Ο μέσος οικοδεσπότης έβγαλε λίγο πάνω από 3.500 ευρώ πέρυσι. Σύμφωνα με τις ιταλικές εισαγγελικές αρχές, η εταιρεία απέφερε περίπου 3,7 δισεκατομμύρια ευρώ σε έσοδα από ενοίκια στην Ιταλία μεταξύ του 2017 και 2021, εκ των οποίων το 21% οφείλεται σε φόρους. Η Airbnb είχε υποστηρίξει σε δικαστήριο της Ευρωπαϊκής Eνωσης ότι ο φόρος στις βραχυχρόνιες μισθώσεις, που εισήχθη το 2017, δεν ήταν νόμιμος βάσει των κανονισμών του μπλοκ, αλλά έχασε την υπόθεση τον περασμένο Δεκέμβριο. Με πληροφορίες από CNN",https://www.kathimerini.gr/wp-content/uploads/2023/12/shutterstock_2373587937-660x370.jpg?v=1702481510,Φωτ.: Shutterstock
https://www.kathimerini.gr/economy/562760965/i-florentia-kiryssei-polemo-stis-misthoseis-typoy-airbnb/,Η Φλωρεντία κηρύσσει πόλεμο στις μισθώσεις τύπου Airbnb,2023-12-02,11:05:12,Οικονομία,Newsroom,Η εξάπλωσή τους στο κέντρο της πόλης έχει εκτοξεύσει στα ύψη τα ενοίκια,"Η Φλωρεντία, παγκόσμιο σημείο αναφοράς για τις τέχνες, τον πολιτισμό και την ιστορία της ανθρωπότητας, μετατρέπεται σε «πόλη της Airbnb», αλλά και σύμβολο αντίστασης κατά του υπερτουρισμού στην Ιταλία. Η εξάπλωση των βραχυχρόνιων μισθώσεων έχει εκτοξεύσει τα ενοίκια στα ύψη, ωθώντας τους μονίμους κατοίκους να τραπούν σε φυγή. Τα καταστήματα για τους ντόπιους πλέον σπανίζουν, ενώ στο κέντρο της πόλης, τα περισσότερα κτίρια διαθέτουν ηλεκτρονικές κλειδαριές που επιτρέπουν στους ενοικιαστές να έχουν πρόσβαση στο διαμέρισμά τους για μικρή διάρκεια, χωρίς να πρέπει να συναντήσουν τον ιδιοκτήτη. Στο ιστορικό κέντρο της Φλωρεντίας –μνημείο παγκόσμιας κληρονομιάς της UNESCO– το 30% των σπιτιών είναι καταχωρισμένα στην Airbnb, σύμφωνα με μελέτη από το Πανεπιστήμιο La Sapienza της Ρώμης. «Ακόμη κι αν έχεις πολλά χρήματα, δεν μπορείς να βρεις μέρος για ενοικίαση στη Φλωρεντία, γιατί όλα τα διαμερίσματα είναι στην Airbnb», λέει η Λίντα Σανέζι, η οποία ζει εκτός κέντρου και διατηρεί με τον σύζυγό της ένα κομμωτήριο κοντά στον καθεδρικό ναό της Φλωρεντίας. Το 60% των πελατών της είναι τουρίστες. Η Ιταλία έχει επιτρέψει στις πλατφόρμες βραχυπρόθεσμης ενοικίασης να λειτουργούν κατά κύριο λόγο χωρίς ρύθμιση, με αποτέλεσμα οι καταχωρίσεις της Airbnb μόνον στη Φλωρεντία να έχουν υπερδιπλασιαστεί από το 2016. Τα μακροπρόθεσμα ενοίκια έχουν αυξηθεί κατά 42% την ίδια περίοδο, σύμφωνα με τον δήμαρχο της πόλης, Ντάριο Ναρντέλα. Οι 40.000 κάτοικοι που παραμένουν στο κέντρο της Φλωρεντίας «βρέθηκαν ξαφνικά να ζουν σε συγκροτήματα ξενοδοχείων με τεράστιο κόστος, βρώμικα σεντόνια και θόρυβο», επισημαίνει ο Ναρντέλα. «Αν είσαι ο μοναδικός κάτοικος ενός κτιρίου και τα άλλα επτά διαμερίσματα είναι στην Airbnb, αντιστέκεσαι για λίγο, μετά όμως φεύγεις», σχολιάζει ο Μάσιμο Τορέλι, γέννημα θρέμμα της Φλωρεντίας και μέλος μιας ένωσης που αγωνίζεται για προσιτή στέγαση για όλους. «Πόσο καιρό θα αντέχεις τους ανθρώπους να έρχονται και να φεύγουν όλες τις ώρες, τα πάρτι, όλα αυτά που κάνουμε όταν είμαστε διακοπές; Είναι φυσιολογικό, αλλά θέλεις πράγματι να ζήσεις εκεί; Η Βενετία έχει χαθεί, αλλά μπορούμε ακόμη να σώσουμε τη Φλωρεντία». Η πόλη ψήφισε νόμο που απαγορεύει τις νέες καταχωρίσεις στην πλατφόρμα. Το ζήτημα της οικονομικά προσιτής στέγασης ήρθε φέτος στο προσκήνιο στην Ιταλία, αφότου οι φοιτητές άρχισαν να κατασκηνώνουν μπροστά σε πανεπιστήμια στο Μιλάνο, στη Ρώμη και σε άλλες πόλεις για να διαμαρτυρηθούν για τα υψηλά ενοίκια. Οι ιδιοκτήτες ακινήτων στη χώρα συχνά προτιμούν να προσφέρουν τα διαμερίσματά τους μέσω Airbnb παρά να έχουν μακροχρόνιο μισθωτή, όχι μόνο γιατί είναι πιο κερδοφόρο αλλά και λιγότερο επικίνδυνο. Η ιταλική νομοθεσία καθιστά δύσκολη την έξωση μακροχρόνιων ενοικιαστών που δεν πληρώνουν ενοίκιο, αν μάλιστα έχουν παιδιά που ζουν μαζί τους, είναι σχεδόν αδύνατο. Οι κάτοικοι της Φλωρεντίας, ωστόσο, έχουν «χορτάσει» από το Airbnb. Τον Οκτώβριο, η πόλη ψήφισε νόμο που απαγορεύει τις νέες καταχωρίσεις στην πλατφόρμα. Η πόλη ελπίζει να είναι πρωτοπόρος στην Ιταλία, δείχνοντας ότι η εξάπλωση της Airbnb μπορεί και πρέπει να σταματήσει. «Προσπαθούμε να ξεπεράσουμε την αδράνεια της χώρας», τονίζει ο δήμαρχος Ναρντέλα, υπογραμμίζοντας ότι η Ιταλία χρειάζεται εθνική νομοθεσία για το θέμα. Η εταιρεία «αναγνωρίζει τις προκλήσεις που αντιμετωπίζουν οι ιστορικές πόλεις και χαιρετίζει την πρόοδο σχετικά με νέους κανόνες, οι οποίοι θα βοηθήσουν πόλεις όπως η Φλωρεντία», δήλωσε εκπρόσωπος της Airbnb. Ιδιοκτήτες ακινήτων και επαγγελματίες διαχειριστές βραχυχρόνιων μισθώσεων υπόσχονται να πολεμήσουν νομικά τους περιορισμούς. Η εθνική κυβέρνηση, πάλι, έχει συζητήσει το θέμα, αλλά δεν έχει κάνει μέχρι στιγμής κάποια σοβαρή παρέμβαση. Το προσχέδιο του προϋπολογισμού για το 2024 θα αυξήσει τον φορολογικό συντελεστή για τα κέρδη από ενοίκια στο 26% από 21%, ξεκινώντας από το δεύτερο διαμέρισμα που νοικιάζει ένας ιδιοκτήτης. Το πρώτο θα εξακολουθεί να φορολογείται με 21%, σε μία αλλαγή που σύμφωνα με τους επικριτές θα έχει μικρή διαφορά. Αλλοι ευρωπαϊκοί τουριστικοί προορισμοί έχουν περιορίσει επίσης τις βραχυχρόνιες ενοικιάσεις. Το Αμστερνταμ εισήγαγε τους πρώτους κανονισμούς το 2014, βάσει των οποίων τα διαμερίσματα δεν μπορούν να ενοικιαστούν σε πλατφόρμες όπως η Airbnb για περισσότερες από 30 ημέρες τον χρόνο. Η Βαρκελώνη, το Παρίσι και το Βερολίνο έχουν επίσης περιορίσει επιθετικά τις βραχυχρόνιες μισθώσεις. Η πόλη της Νέας Υόρκης άρχισε να επιβάλλει νέους κανόνες τον Σεπτέμβριο, με την Airbnb να επικρίνει την «ντε φάκτο απαγόρευση των βραχυχρόνιων ενοικιάσεων».",https://www.kathimerini.gr/wp-content/uploads/2023/12/c9f0bcb532295d428eebc7471ffe8e24_APItaly_Florence_Tourist_Rentals_67071-884a3-660x370.jpg?v=1701462708,"Στο ιστορικό κέντρο της Φλωρεντίας, μνημείο παγκόσμιας κληρονομιάς της UNESCO, το 30% των σπιτιών είναι καταχωρισμένα στην Airbnb. [A.P.]"
https://www.kathimerini.gr/economy/562760875/airbnb-frenarei-to-rali-timon/,Airbnb: Φρενάρει το ράλι τιμών,2023-12-03,16:18:18,Οικονομία,Νίκος Ρουσάνογλου,Πτώση τιμών τον Οκτώβριο παρά την αύξηση της ζήτησης,"Τα πρώτα σημάδια «κόπωσης» όσον αφορά τις τιμές/διανυκτέρευση εντοπίστηκαν τον φετινό Οκτώβριο στα καταλύματα βραχυχρόνιας μίσθωσης. Συγκεκριμένα, σύμφωνα με τα τελευταία στοιχεία της AirDNA, η μέση τιμή διαμορφώθηκε σε 177 ευρώ/βράδυ, που αποτελεί μείωση κατά 1,3% σε σχέση με τον αντίστοιχο περυσινό μήνα και αποτελεί μια πρώτη ένδειξη ότι πιθανώς να μην είναι διατηρήσιμο το τρέχον επίπεδο τιμών. Την ίδια περίοδο, σε πανευρωπαϊκό επίπεδο, σημειώθηκε αύξηση των τιμών κατά 14%. Μάλιστα, η έστω και μικρή μείωση των τιμών σημειώθηκε σε ένα μήνα κατά τον οποίο η ζήτηση για μίσθωση καταλυμάτων βραχυχρόνιας μίσθωσης στην Ελλάδα αυξήθηκε κατά 47,1%, που ήταν και ο ταχύτερος ρυθμός πανευρωπαϊκά. Ταυτόχρονα μάλιστα, η προσφορά αυξήθηκε κατά μόλις 8,6% σε ετήσια βάση, με αποτέλεσμα η μέση πληρότητα να εκτοξευθεί κατά 31,6% σε σχέση με τον Οκτώβριο του 2019 και κατά 4,5% από πέρυσι και να διαμορφωθεί σε 53% συνολικά. Παρότι χαμηλότερη σε σχέση με την καλοκαιρινή περίοδο, η πληρότητα αυτή για ένα μήνα όπως ο Οκτώβριος θεωρείται εξαιρετική επίδοση για έναν προορισμό όπως η Ελλάδα που χαρακτηρίζεται ως υψηλής εποχικότητας. Με βάση λοιπόν τα παραπάνω στοιχεία, θα έπρεπε να παρατηρηθεί αύξηση των τιμών και όχι μείωση. Σύμφωνα με την AirDNA, αυτό μπορεί να συνέβη για δύο λόγους. Ο πρώτος έγκειται στο ότι οι επισκέπτες προτίμησαν να μείνουν σε πιο φθηνά καταλύματα τον φετινό Οκτώβριο, επιβραβεύοντας τους ιδιοκτήτες και διαχειριστές που πρόσφεραν ελκυστικότερες τιμές. Σημειώνεται ότι η AirDNA αντλεί τα στοιχεία της από αγγελίες ακινήτων που έχουν τουλάχιστον μία κράτηση κατά τη διάρκεια των τελευταίων 30 ημερών. Η μέση πληρότητα συγκριτικά με τον Οκτώβριο του 2019 εκτοξεύθηκε κατά 31,6% και κατά 4,5% από πέρυσι. Παράλληλα, σύμφωνα με την AirDNA, είναι πιθανό να έγιναν και κάποιες μικρές μειώσεις τιμών από μερίδα ιδιοκτητών προκειμένου να διατηρηθεί η ανταγωνιστικότητα των καταλυμάτων στην Ελλάδα, ιδίως σε σύγκριση με άλλες γειτονικές χώρες όπου οι τιμές είναι πολύ πιο προσιτές. Μάλιστα, όπως δείχνουν οι τελευταίες αναλύσεις της εταιρείας, σε όσες χώρες σημειώθηκε μείωση των τιμών καταγράφηκε σημαντική αύξηση των επισκεπτών, ακόμη κι αν αυτές δεν είναι ιδιαίτερα δημοφιλείς προορισμοί. Υπενθυμίζεται ότι η ελληνική αγορά και ιδίως τα δημοφιλή νησιά, όπως η Μύκονος, η Σαντορίνη, η Κέρκυρα, η Κρήτη και η Ρόδος, πρωταγωνίστησαν το φετινό καλοκαίρι, καθώς ξεπέρασαν σε κόστος τους υπόλοιπους δημοφιλείς προορισμούς άλλων χωρών, όπως τα Κανάρια Νησιά και οι Μαλδίβες, με τη μέση τιμή να ξεπερνάει τα 200 ευρώ κατά το δίμηνο Ιουλίου – Αυγούστου. Σημαντικό ρόλο σε αυτό διαδραμάτισαν αφενός μεν η πολυτέλεια των προσφερόμενων καταλυμάτων στην Ελλάδα αλλά και η υψηλή ζήτηση, καθώς η διάθεση των επισκεπτών να δαπανήσουν περισσότερα χρήματα δεν φάνηκε να υποχωρεί. Βέβαια, σε ορισμένες περιπτώσεις, όπως η Μύκονος και η Σαντορίνη, όπου οι τιμές ήταν ακόμη υψηλότερες, παρατηρήθηκε μια υποχώρηση στις κρατήσεις συγκριτικά με πέρυσι. Συνολικά, όμως, η ελληνική αγορά παρέμεινε μεταξύ των ταχύτερα αναπτυσσόμενων πανευρωπαϊκά. Για τους επόμενους μήνες, και συγκεκριμένα το διάστημα Δεκεμβρίου – Φεβρουαρίου, η AirDNA κάνει λόγο για αύξηση των κρατήσεων κατά 5% συγκριτικά με την αντίστοιχη περυσινή περίοδο. Συνολικά στην Ευρώπη, πάντως, μόνο τον Δεκέμβριο παρατηρείται άνοδος κατά 18% σε ετήσια βάση, ενώ για το 2024 καταγράφεται ήδη σημαντική κινητικότητα, αφενός μεν λόγω του ότι οι φετινές διακοπές του Πάσχα των Καθολικών ξεκινούν στο τέλος Μαρτίου (Κυριακή του Πάσχα πέφτει η 31η Μαρτίου), αφετέρου λόγω της ευρωπαϊκής περιοδείας της δημοφιλούς τραγουδίστριας Τέιλορ Σουίφτ τον Μάιο.",https://www.kathimerini.gr/wp-content/uploads/2023/12/f84aed5094d6802c0c725c76fd738840_akinetashutterstock_752973460-1-660x370.jpg?v=1701462580,"Η επίδοση του κλάδου της βραχυχρόνιας μίσθωσης τον Οκτώβριο θεωρείται εξαιρετική για έναν προορισμό όπως η Ελλάδα, που χαρακτηρίζεται ως υψηλής εποχικότητας. [SHUTTERSTOCK]"
https://www.kathimerini.gr/economy/562749505/alma-esodon-to-2024-apo-to-telos-sto-airbnb/,Αλμα εσόδων το 2024 από το τέλος στο Airbnb,2023-11-28,18:48:00,Οικονομία,Προκόπης Χατζηνικολάου,"Οι εισπράξεις από τον φόρο διαμονής θα αυξηθούν κατά 192%, στα 392 εκατ., λόγω ένταξης στο μέτρο της βραχυχρόνιας μίσθωσης","Μεγαλώνουν τα έσοδα από τον φόρο διαμονής που επιβάλλεται σε ξενοδοχεία, σε ενοικιαζόμενα δωμάτια και στη βραχυχρόνια μίσθωση, όπως προκύπτει από τον προϋπολογισμό του 2024. Μάλιστα το επόμενο έτος αναμένεται να είναι αυξημένα κατά 192%, γεγονός που οφείλεται στην επέκταση του μέτρου και στα ακίνητα που μισθώνονται μέσα από πλατφόρμες, όπως για παράδειγμα η Airbnb. Το ποσό πλέον δεν είναι καθόλου αμελητέο και θα φθάσει τα 392 εκατ. ευρώ, από 134 εκατ. ευρώ που έχει υπολογισθεί για το 2023. Το μεγαλύτερο τμήμα θα προέλθει από τις βραχυχρόνιες μισθώσεις αλλά και εξαιτίας της αλλαγής της υφιστάμενης κλίμακας. Συγκεκριμένα ο φόρος, από 4 ευρώ που ήταν για παράδειγμα για ξενοδοχεία 5 αστέρων, θα φθάσει τα 10 ευρώ ανά ημέρα διαμονής. Το αυξημένο ποσό θα καταβάλλεται κατά τους μήνες Μάρτιο έως Οκτώβριο, ενώ για τους μήνες Νοέμβριο έως και Φεβρουάριο θα περιορίζεται για την ανωτέρω κατηγορία στα σημερινά επίπεδα. Σύμφωνα με το σχέδιο νόμου που είναι σε δημόσια διαβούλευση, ο φόρος διαμονής μετονομάζεται σε τέλος ανθεκτικότητας στην κλιματική κρίση. Ειδικότερα: Το τέλος ανθεκτικότητας επιβάλλεται ανά ημερήσια χρήση και ανά δωμάτιο ή διαμέρισμα, κατά τους μήνες Μάρτιο έως Οκτώβριο, ως εξής: 1. Για κύρια ξενοδοχειακά καταλύματα: α) 1-2 αστέρων, 1,50 ευρώ. β) 3 αστέρων, 3 ευρώ. γ) 4 αστέρων, 7 ευρώ. δ) 5 αστέρων, 10 ευρώ. 2. Σε ακίνητα που διατίθενται μέσω βραχυχρόνιας μίσθωσης θα ανέλθει σε 1,50 ευρώ. Ωστόσο, αν τα ακίνητα που διατίθενται μέσω βραχυχρόνιας μίσθωσης είναι μονοκατοικίες άνω των 80 τ.μ., το τέλος θα φθάνει τα 10 ευρώ. 3. Σε αυτοεξυπηρετούμενα καταλύματα – τουριστικές επιπλωμένες επαύλεις (βίλες), 10 ευρώ. Οπως προαναφέρθηκε, το τέλος ανθεκτικότητας στην κλιματική κρίση περιορίζεται κατά τους μήνες Νοέμβριο έως Φεβρουάριο, ανάλογα με την κατηγορία των ξενοδοχείων, από 0,5 έως 4 ευρώ, όπως ισχύει και σήμερα. Αντιστοίχως διαμορφώνονται και τα ποσά για τις βίλες και τις βραχυχρόνιες μισθώσεις. Επιπλέον, οι ιδιοκτήτες που μισθώνουν τουλάχιστον τρία ακίνητα μέσω Airbnb θα πρέπει να ανοίξουν βιβλία και να καταβάλλουν ΦΠΑ. Με βάση τα στοιχεία της Ανεξάρτητης Αρχής Δημοσίων Εσόδων (ΑΑΔΕ), από τον Ιανουάριο του 2024 τα 168.819 ακίνητα που είναι καταχωρισμένα στο μητρώο ακινήτων βραχυχρόνιας μίσθωσης θα καταβάλλουν ποσά από 1,5 ευρώ έως 10 ευρώ ανά ημέρα διαμονής. Από το μητρώο ακινήτων προκύπτει επίσης ότι τα 168.819 ακίνητα ανήκουν σε 107.719 ΑΦΜ (νομικά και φυσικά πρόσωπα). Από αυτά: • 27.367 ακίνητα ανήκουν σε 5.297 νομικά πρόσωπα. • 141.452 ακίνητα ανήκουν σε 102.422 φυσικά πρόσωπα. Από αυτά, έως δύο ακίνητα έχουν 94.982 φυσικά πρόσωπα (92,7% των φυσικών προσώπων). Τρία ή περισσότερα ακίνητα έχουν 7.440 φυσικά πρόσωπα και αντιστοιχούν σε 30.329 ακίνητα. Συνολικά την περασμένη πενταετία, και συγκεκριμένα από το 2019 έως και το 2023, έχουν εισπραχθεί (για το 2023 υπάρχουν στοιχεία μέχρι και τον Ιούλιο) 437,77 εκατ. ευρώ, ποσό που ανέρχεται περίπου στα ίδια επίπεδα με τις εισπράξεις που υπολογίζονται μόνο για το 2024. Συγκεκριμένα, τα έσοδα από τον φόρο διαμονής έφθασαν το 2019 στα 133,57 εκατ. ευρώ, το 2020 διαμορφώθηκαν σε 41,9 εκατ. ευρώ, το 2021 σε 68,9 εκατ. ευρώ και το 2022 σε 136,77 εκατ. ευρώ. Σημειώνεται ότι το 2020 και το 2021 τα έσοδα ήταν αισθητά χαμηλότερα εξαιτίας της κρίσης της πανδημίας. Πέραν των αυξημένων ποσών που θα εισπράξει το ελληνικό Δημόσιο από το τέλος ανθεκτικότητας, αυξημένα αναμένεται να είναι και τα έσοδα από τον ΦΠΑ. Και αυτό καθώς οι ιδιοκτήτες που διαθέτουν από τρία ακίνητα και πάνω, και τα οποία μισθώνουν μέσα από τις πλατφόρμες τύπου Airbnb, υποχρεούνται πλέον να ανοίξουν βιβλία, να καταβάλλουν ΦΠΑ, τέλος ανθεκτικότητας και τέλος παρεπιδημούντων. Συνεπώς, συνολικά θα κληθούν να καταβάλλουν ΦΠΑ 7.440 φυσικά πρόσωπα και 5.297 νομικά πρόσωπα με 57.696 ακίνητα (το 34,2% των ακινήτων). 1. Αλλάζει ο ορισμός της βραχυχρόνιας μίσθωσης: βραχυχρόνια μίσθωση θα ορίζεται η μίσθωση ή υπεκμίσθωση για συγκεκριμένη διάρκεια, μικρότερη των 60 συνεχόμενων ημερών, ακινήτου που είναι αναρτημένο σε πλατφόρμα και εφόσον δεν παρέχονται άλλες υπηρεσίες πλην της διαμονής και της παροχής κλινοσκεπασμάτων. 2. Δημιουργείται νέος Κωδικός Αριθμός Δραστηριότητας (ΚΑΔ), ειδικά για βραχυχρόνια μίσθωση. Ολα τα νομικά και φυσικά πρόσωπα που ασκούν επιχειρηματική δραστηριότητα βραχυχρόνιας μίσθωσης θα υποχρεούνται σε έναρξη ή προσθήκη δραστηριότητας με βάση τον νέο ΚΑΔ. 3. Τα φυσικά πρόσωπαπου διαθέτουν σε πλατφόρμα βραχυχρόνιας μίσθωσης τρία ή περισσότερα ακίνητα πρέπει να κάνουν έναρξη επιχειρηματικής δραστηριότητας. Με τη συγκεκριμένη παρέμβαση οι συγκεκριμένοι ιδιώτες θα καθίστανται επιχειρήσεις (ατομική ή νομικό πρόσωπο) και θα υποχρεούνται σε έναρξη, όπως υποχρεούνται ήδη τα νομικά πρόσωπα που ασκούν τησυγκεκριμένη δραστηριότητα (με ανάλογες ασφαλιστικές εισφορές, τέλος επιτηδεύματος και ΦΠΑ από το πρώτο ακίνητο). 4. Για τους εκμισθωτές – υπεκμισθωτές νομικά πρόσωπα – ατομικές επιχειρήσεις με ΚΑΔ βραχυχρόνιας μίσθωσης: α) Το εισόδημα από βραχυχρόνιες μισθώσεις ακινήτων θα υπόκειται σε ΦΠΑ. β) Θα υπόκεινται σε τέλος παρεπιδημούντων. γ) Θα υπόκεινται σε τέλος αντιμετώπισης των συνεπειών της κλιματικής αλλαγής, που αντικαθιστά τον φόρο διαμονής. Η αλλαγή του τρόπου φορολόγησης των επαγγελματιών, αλλά και οι υψηλότερες αμοιβές για δημοσίους υπαλλήλους, συνταξιούχους και μισθωτούς του ιδιωτικού τομέα αναμένεται να προσθέσουν επιπλέον έσοδα στον προϋπολογισμό το 2024. Παράλληλα, η μεγέθυνση της ελληνικής οικονομίας (2,9% στα 233,8 δισ. ευρώ το ΑΕΠ) θα συμβάλει στην αύξηση των δημοσίων εσόδων, με τους φόρους στην κατανάλωση να καταγράφουν αύξηση 1,1 δισ. ευρώ. Μάλιστα, τα τελευταία χρόνια οι εισπράξεις του ΦΠΑ κινούνται ανοδικά, κάτι που οφείλεται σε σημαντικό βαθμό στην αύξηση της τουριστικής κίνησης, αλλά και τις πληθωριστικές πιέσεις. Συνολικά τα έσοδα από φόρους εκτιμάται πως θα είναι αυξημένα κατά 1,632 δισ. ευρώ σε σχέση με φέτος και θα αγγίξουν τα 62,960 δισ. ευρώ. Τα επιπλέον έσοδα σε σχέση με το 2023 είναι και αποτέλεσμα της αύξησης των ηλεκτρονικών συναλλαγών και των μέτρων που έχουν ληφθεί για τον περιορισμό της φοροδιαφυγής. Μάλιστα, το «κενό» ΦΠΑ στη χώρα μας έχει μειωθεί από 23,4% που ήταν το 2019 στο 15% σήμερα, κάτι που έχει οδηγήσει στην αύξηση των εσόδων του ΦΠΑ κατά 2 δισ. ευρώ, ενώ ταυτόχρονα εμφανίστηκαν και επιπλέον 500 εκατ. ευρώ από τον φόρο εισοδήματος. Εως το 2026 το «κενό» ΦΠΑ εκτιμάται ότι θα μειωθεί περαιτέρω στο μέσο επίπεδο των χωρών της Ε.Ε., που σύμφωνα με τις τελευταίες διαθέσιμες μετρήσεις ανέρχεται σε περίπου 9%. Σύμφωνα με τα στοιχεία του προϋπολογισμού: 1. Φόρος εισοδήματος φυσικών και νομικών προσώπων. Σε τουλάχιστον 600 εκατ. ευρώ θα ανέλθουν τα έσοδα από την αλλαγή του τρόπου φορολόγησης των ελευθέρων επαγγελματιών, ποσό το οποίο θα κατευθυνθεί στους τομείς της υγείας και της παιδείας. Σημειώνεται ότι έχει προβλεφθεί αύξηση της επιχορήγησης προς τα νοσοκομεία κατά 481 εκατ. ευρώ το 2024 έναντι του 2023 (αύξηση 20%), ενώ η αύξηση στον τακτικό προϋπολογισμό του υπουργείου Παιδείας, Θρησκευμάτων και Αθλητισμού ανέρχεται σε 255 εκατ. ευρώ. Το σχέδιο νόμου με τις αλλαγές στον τρόπο φορολόγησης των επαγγελματιών αναμένεται να κατατεθεί στη Βουλή στα τέλη του μήνα ή στις αρχές Δεκεμβρίου και προβλέπει την τεκμαρτή φορολόγηση των εισοδημάτων τους από την τρέχουσα χρήση. 2. ΕΝΦΙΑ. Σε ό,τι αφορά τις εισπράξεις από τον ΕΝΦΙΑ, αυτές θα είναι μειωμένες κατά 52 εκατ. ευρώ έναντι του 2023, κυρίως λόγω της έκπτωσης 10% στους ιδιοκτήτες που θα ασφαλίσουν τις κατοικίες τους για φυσικές καταστροφές. 3. Τα έσοδα από ΦΠΑ αναμένεται να ανέλθουν στα 24,379 δισ. ευρώ, αυξημένα κατά 1,161 δισ. ευρώ έναντι του 2023. 4. Οι ειδικοί φόροι κατανάλωσης προβλέπονται στα 7,067 δισ. ευρώ και είναι αυξημένοι κατά 27 εκατ. ευρώ έναντι του 2023. 5. Από φόρους και δασμούς επί εισαγωγών προβλέπονται έσοδα ύψους 392 εκατ. ευρώ, αυξημένα κατά 23 εκατ. ευρώ έναντι του 2023. 6. Από τους λοιπούς φόρους παραγωγής προβλέπονται έσοδα ύψους 593 εκατ. ευρώ, μειωμένα κατά 584 εκατ. ευρώ έναντι της εκτίμησης του 2023, κυρίως λόγω της ενσωμάτωσης πρόβλεψης περί μη απόδοσης ποσού στο Δημόσιο από την ΤτΕ, καθώς και της μείωσης του τέλους επιτηδεύματος στους ελεύθερους επαγγελματίες κατά 106 εκατ. ευρώ. Το σχέδιο του προϋπολογισμού του 2024 προβλέπει πως τα φορολογικά έσοδα θα ανέλθουν σε 62,960 δισ. ευρώ. Εντυπωσιακή αύξηση καταγράφουν και τα έσοδα από φόρους κατά το τρέχον έτος. Υπολογίζεται ότι θα ανέλθουν στα 61,327 δισ. ευρώ, αυξημένα κατά 4,579 δισ. ευρώ ή 9,1% έναντι του στόχου του προϋπολογισμού 2023. Η αύξηση αυτή οφείλεται: α) Στους υψηλούς ρυθμούς ανάπτυξης της ελληνικής οικονομίας, λόγω της επαναφοράς της στην κανονικότητα μετά τις επιπτώσεις της πανδημίας και των μέτρων στήριξης νοικοκυριών και επιχειρήσεων. β) Στην αύξηση των τουριστικών εισπράξεων, οι οποίες κατά το οκτάμηνο του τρέχοντος έτους ξεπέρασαν τα επίπεδα της αντίστοιχης περιόδου του 2019, περίπου κατά 11%. γ) Στην αύξηση των μισθών και των συντάξεων, γεγονός που επηρεάζει κυρίως τα έσοδα από τους άμεσους φόρους (φόροι εισοδήματος). δ) Στην εκτεταμένη χρήση πιστωτικών καρτών και στην αύξηση των ηλεκτρονικών συναλλαγών. ε) Στις πληθωριστικές πιέσεις. Σημειώνεται ότι οι ηλεκτρονικές συναλλαγές έχουν οδηγήσει στην εμφάνιση περισσότερων εισοδημάτων τα τελευταία χρόνια, καθώς ολοένα και περισσότεροι πληρώνουν με πλαστικό χρήμα. Στο πλαίσιο αυτό ενεργοποιούνται σταδιακά από τις αρχές του έτους πρόσθετες παρεμβάσεις για την καταπολέμηση της φοροδιαφυγής. Αυτές περιλαμβάνουν, μεταξύ άλλων: • Την ολοκλήρωση της διασύνδεσης των ταμειακών μηχανών με τα POS και την επέκταση της υποχρέωσης κατοχής συστήματος ηλεκτρονικών πληρωμών στους υπόλοιπους κλάδους της λιανικής αγοράς. • Τον περιορισμό της χρήσης μετρητών με καθιέρωση της αγοραπωλησίας ακινήτων αποκλειστικά με χρήση τραπεζικών μέσων, την πληρωμή των προνοιακών επιδομάτων μέσω χρεωστικών καρτών και την αύξηση των προστίμων για αγορές άνω των 500 ευρώ με μετρητά. • Τη θέσπιση υποχρεωτικής ηλεκτρονικής διαβίβασης των λογιστικών αρχείων στην ΑΑΔΕ (myData). • Την πρόβλεψη χρηματικού μπόνους (100 έως 3.000 ευρώ) για τους πολίτες που κάνουν καταγγελίες για παραποιημένες ταμειακές μηχανές, οι οποίες καταλήγουν σε έλεγχο και επιβολή προστίμου.",https://www.kathimerini.gr/wp-content/uploads/2023/11/DOC-20231124-4-660x370.jpg?v=1700923576,
https://www.kathimerini.gr/society/562749232/ste-i-ypothesi-poy-mporei-na-allaxei-to-airbnb/,ΣτΕ: Η υπόθεση που μπορεί να αλλάξει το Airbnb,2023-11-27,11:29:51,Κοινωνία,Γιώργος Λιάλιος,"Παραμένει κατοικία το ακίνητο που διατίθεται με βραχυχρόνιες μισθώσεις ή μετατρέπεται σε τουριστικό κατάλυμα, είναι το ερώτημα που καλείται να απαντήσει το δικαστήριο","Στην κρίση του Συμβουλίου της Επικρατείας βρίσκεται η νομιμότητα ή μη των βραχυχρόνιων μισθώσεων μέσα σε περιοχές όπου επιτρέπεται μόνο η κατοικία. Την υπόθεση άνοιξε η Ελληνική Εταιρεία Περιβάλλοντος και Πολιτισμού (ΕΛΛΕΤ) καταθέτοντας 16 προσφυγές στο Συμβούλιο της Επικρατείας κατά της μετατροπής ολόκληρων κτιρίων σε Airbnb στην Πλάκα. Αν οι προσφυγές γίνουν δεκτές, ανοίγει ο δρόμος για ανάλογες αποφάσεις κατ’ αρχάς σε περιοχές που διέπονται από ειδικά πολεοδομικά καθεστώτα προστασίας, όπως, λόγου χάρη, οι παραδοσιακοί οικισμοί. Το βασικότερο όμως είναι ότι θα κριθεί για πρώτη φορά αν οι βραχυχρόνιες μισθώσεις είναι, όπως ορίζει ο νόμος, ένα είδος αστικής μίσθωσης ή πρόκειται για «συγκεκαλυμμένη» τουριστική δραστηριότητα, που μπορεί να έρχεται σε αντίθεση με τις χρήσεις γης που ισχύουν σε κάθε περιοχή. Οι 16 προσφυγές που κατέθεσε η ΕΛΛΕΤ είναι πανομοιότυπες. Η οργάνωση εντόπισε 16 ακίνητα στην Πλάκα, τα οποία έχουν μετατραπεί ολόκληρα σε τουριστικά καταλύματα. Ζήτησε από την υπηρεσία δόμησης του Δήμου Αθηναίων τη σφράγισή τους, με το επιχείρημα ότι μέσω της μετατροπής της χρήσης των ακινήτων παραβιάζεται το προστατευτικό για την κατοικία καθεστώς που ισχύει για την περιοχή της Πλάκας (δύο προεδρικά διατάγματα του 1979 και 1993). Η υπηρεσία δόμησης απάντησε, όπως αναμενόταν, αρνητικά, δεδομένου ότι «δεν ορίζεται στην πολεοδομική/τουριστική νομοθεσία ότι οι κατοικίες που μισθώνονται βραχυχρόνια μέσω ψηφιακής πλατφόρμας αποτελούν τουριστικά καταλύματα». Και η ΕΛΛΕΤ προσέφυγε στο Συμβούλιο της Επικρατείας ζητώντας την ακύρωση της πράξης αυτής. Τις προσφυγές κατέθεσε εκ μέρους της ΕΛΛΕΤ ο Δημήτρης Μέλισσας, δικηγόρος και καθηγητής Δικαίου Πολεοδομίας, Χωροταξίας και Περιβάλλοντος στη Σχολή Πολιτικών Μηχανικών του ΕΜΠ. «Η Πλάκα διέπεται από ένα ειδικό πολεοδομικό καθεστώς που προστατεύει την κατοικία, ενώ επιτρέπει διάφορες συμπληρωματικές χρήσεις (λ.χ. καταστήματα) σε πολύ συγκεκριμένα σημεία. Εκεί που ο νομοθέτης ήθελε να επιτρέψει τα ξενοδοχεία, το προσδιόρισε με πολύ μεγάλη ακρίβεια», εξηγεί. «Η μετατροπή ενός ακινήτου που ήταν κατοικία σε συγκεκαλυμμένο ξενοδοχείο είναι μια ευθεία παραβίαση του προστατευτικού πλαισίου της Πλάκας. Δεν είναι “τυπικό” ζήτημα, αλλά ουσιαστικό. Με τη δημιουργία πολλών μικρών τέτοιων ξενοδοχείων στην Πλάκα, η κατοικία εκδιώκεται και η Πλάκα αλλάζει χαρακτήρα. Επιπλέον, η λειτουργία των τουριστικών μονάδων επηρεάζει αρνητικά τη ζωή των μόνιμων κατοίκων». Δύο πολύ κατανοητά παραδείγματα είναι οι ταράτσες και τα βαν μεταφοράς. «Στα καταλύματα αυτά οι ταράτσες μετατρέπονται σε λειτουργικούς χώρους του καταλύματος. Εκεί σερβίρονται διάφορα γεύματα της ημέρας, συχνά το βράδυ υπάρχει δυνατά μουσική. Ολο αυτό είναι μια μόνιμη πηγή ηχορρύπανσης. Επιπλέον, η Πλάκα έχει γεμίσει με τα γνωστά μαύρα βαν με φιμέ τζάμια, με τα οποία γίνεται η μεταφορά των τουριστών όχι μόνο κατά την άφιξη και την αναχώρησή τους από το κατάλυμα, αλλά και για διάφορες δραστηριότητες. Τα βαν επιβαρύνουν κυκλοφοριακά μια περιοχή με στενούς δρόμους και ιδιαίτερο χαρακτήρα, ενώ τοπικά αποτελούν πηγή ρύπανσης, καθώς αναμένουν για μεγάλα διαστήματα με αναμμένες μηχανές για να συντηρούν τον κλιματισμό. Ολα αυτά στην Πλάκα, που είναι ούτως ή άλλως μια περιοχή που προσελκύει επισκέπτες λόγω του χαρακτήρα της και της γειτνίασης με την Ακρόπολη». Την υπόθεση άνοιξε η Ελληνική Εταιρεία Περιβάλλοντος και Πολιτισμού (ΕΛΛΕΤ) καταθέτοντας 16 προσφυγές για ακίνητα στην Πλάκα, όπου επιτρέπεται χρήση κατοικίας. Και οι 16 προσφυγές αφορούν εταιρείες (συνήθως ΙΚΕ, Ιδιωτικές Κεφαλαιουχικές Εταιρείες) και όχι φυσικά πρόσωπα. Αυτό δεν είναι τυχαίο. «Βλέπουμε ότι τα ακίνητα αυτά τα κατέχουν εταιρείες διαχείρισης ακινήτων. Η Πλάκα όπως και άλλες περιοχές έχουν βρεθεί στο επίκεντρο ενός παιχνιδιού του διεθνούς real estate, που αγοράζει ολόκληρα κτίρια, τα οποία στη συνέχεια τα διαχειρίζονται εταιρείες παροχής υπηρεσιών. Μάλιστα, συχνά οι εταιρείες αυτές εναλλάσσονται: σε κάποιες από τις 16 περιπτώσεις με τις οποίες ασχοληθήκαμε, ο ιδιοκτήτης άλλαξε μέσα σε λίγους μήνες». Οπως τονίζει ο κ. Μέλισσας, η ΕΛΛΕΤ δεν στρέφεται γενικώς κατά του Αirbnb, αλλά συγκεκριμένα υπέρ της μετατροπής ολόκληρων κτιρίων σε χώρους φιλοξενίας στην Πλάκα. «Στόχος μας είναι η διαφύλαξη της Πλάκας από την τεράστια αλλαγή στον χαρακτήρα της, που συντελείται παράνομα, με την παραβίαση των χρήσεων γης. Δεν αφορά γενικώς τις βραχυχρόνιες μισθώσεις», καταλήγει. Απόφαση για όλους Υποβάλλοντας τις προσφυγές, η ΕΛΛΕΤ προχωρεί σε μια κίνηση τακτικής: προσπαθεί να προκαλέσει τη διαδικασία της «πρότυπης δίκης», ως ζήτημα ευρύτερου ενδιαφέροντος με συνέπειες σε μεγάλο αριθμό προσώπων, που επιτρέπει να παρακαμφθεί η συνηθισμένη, μακρόχρονη διαδρομή μιας τέτοιας υπόθεσης στη Δικαιοσύνη. Στόχος είναι να εκδικαστεί ταχύτερα και να χαραχθεί μια νομολογική θέση η οποία υποχρεωτικά θα οδηγήσει σε τροποποίηση της νομοθεσίας. Παρότι η κίνηση της ΕΛΛΕΤ είναι εστιασμένη χωρικά στην Πλάκα, είναι επόμενο ότι μια θετική απόφαση του Συμβουλίου της Επικρατείας θα αφορούσε δυνητικά και όλες τις περιοχές της χώρας που υπάγονται σε πολεοδομικό καθεστώς προστασίας (λ.χ. παραδοσιακοί οικισμοί). Διασταλτικά, θα μπορούσε να αφορά όλες τις περιοχές όπου από τον σχεδιασμό απαγορεύονται οι χρήσεις φιλοξενίας (περιοχές αποκλειστικής κατοικίας). Σε κάθε περίπτωση, για να απαγορεύσει το ΣτΕ τη μετατροπή κτιρίων κατοικιών σε Αirbnb στην Πλάκα, το ανώτατο ακυρωτικό δικαστήριο θα πρέπει να αναγνωρίσει την ασυμβατότητά τους με τις καθορισμένες εκεί χρήσεις γης. Επομένως, να αναγνωρίσει ότι οι βραχυχρόνιες μισθώσεις θα πρέπει να λογίζονται όσον αφορά τις χρήσεις γης ως τουριστικά καταλύματα. Αποκλειστικά φορολογικού χαρακτήρα είναι οι ρυθμίσεις για τις βραχυχρόνιες μισθώσεις που έδωσε σε δημόσια διαβούλευση το υπουργείο Οικονομικών. Οπως επισημαίνουν οι ειδικοί, από αυτές απουσιάζει το ζήτημα του σεβασμού των χρήσεων γης και ιδίως της κατοικίας, ώστε να μπορούν να ληφθούν μέτρα για την προστασία της. «Το βασικό ζήτημα, αν μια βραχυχρόνια μίσθωση είναι τουριστική χρήση ή αστική δεν έχει ακόμα μπει στη συζήτηση. Η νέα ρύθμιση αφορά μόνο φορολογικά ζητήματα», εκτιμά η Δήμητρα Σιατίτσα, ερευνήτρια για θέματα πόλης και κατοικίας. «Κατά συνέπεια, μένει εκτός μια σειρά θεμάτων για τα οποία απαιτούνται ειδικού τύπου παρεμβάσεις, όπως ο καθορισμός περιοχών κορεσμού (με υπερβολικά μεγάλο αριθμό βραχυχρόνιων μισθώσεων), το ζήτημα της συνύπαρξης των μισθωμένων διαμερισμάτων με τις κατοικίες στις πολυκατοικίες και πολλά ακόμη. Με προβληματίζει επίσης η “απομόνωση” του Airbnb από το ευρύτερο ζήτημα της κατοικίας. Δεν ευθύνεται μόνο το Airbnb για την άνοδο των τιμών, είναι όμως ένα σημαντικό όχημα γιατί διευκολύνει όσους βλέπουν την κατοικία ως επενδυτική ευκαιρία. Υπάρχουν πολλές δυναμικές που πλήττουν την παροχή οικονομικά προσιτής κατοικίας και δεν τις συζητούμε». Σύμφωνα με την κ. Σιατίτσα, ένα ακόμη θέμα που μένει εκτός της συζήτησης είναι η έλλειψη εργαλείων, από πλευράς πολιτείας, για την καταγραφή των τάσεων. «Οι άνθρωποι που καταγράφουν, μελετούν και παράγουν γνώση για τα θέματα κατοικίας είναι μόνο οι παράγοντες της αγοράς. Από πλευράς Δημοσίου δεν έχουν αναπτυχθεί τα εργαλεία ώστε να κατανοούν τι συμβαίνει με την κατοικία, ποιες είναι οι τιμές, οι τάσεις, οι συγκεντρώσεις, οι παίκτες. Πρέπει να δημιουργηθεί ένα Παρατηρητήριο Στέγης, το οποίο να χρησιμοποιείται για να ενημερώνει τις κρατικές πολιτικές». Οριο 60 ημερών Με κάποιες από τις προτεινόμενες ρυθμίσεις τίθεται όριο 60 ημερών σε κάθε μίσθωση ώστε αυτή να λογίζεται ως βραχυχρόνια, ενώ φυσικά πρόσωπα με περισσότερα από τρία ακίνητα υποχρεούνται να κάνουν έναρξη επιχειρηματικής δραστηριότητας. «Η διαφορετική αντιμετώπιση ανάλογα με τον αριθμό των ακινήτων είναι στη σωστή κατεύθυνση, καθώς είναι σαφές ότι δεν πρόκειται για την περίπτωση ενός φυσικού προσώπου που αξιοποιεί για βραχυχρόνια μίσθωση ένα ακίνητο που διαθέτει για να συμπληρώνει το εισόδημά του, το οποίο μπορεί να είναι ζωτικής σημασίας εν καιρώ μιας βαθιάς και συνεχιζόμενης οικονομικής κρίσης», εκτιμά ο Δημήτρης Μπαλαμπανίδης, πολεοδόμος-γεωγράφος. «Οι προτεινόμενες ρυθμίσεις θέτουν ένα (θεμελιώδες) ζήτημα ορισμού της βραχυχρόνιας μίσθωσης ακινήτων, αν είναι “αστική μίσθωση ακινήτου” (όπως την ορίζει ο ισχύων σχετικός νόμος 4472/2017) ή εάν είναι “τουριστική δραστηριότητα”, με άλλα λόγια εάν ένα Airbnb διαμέρισμα είναι “κατοικία” ή “τουριστικό κατάλυμα” (είτε πρόκειται για το σύνολο των διαμερισμάτων μιας πολυκατοικίας είτε για μεμονωμένα διαμερίσματα). Εάν τα Airbnb διαμερίσματα αναγνωρίζονταν από τον νόμο ως «τουριστικά καταλύματα», τότε θα είχαμε την ευκαιρία να συζητήσουμε μία σειρά κρίσιμων ερωτημάτων που προκύπτουν: Πόσα “μικρά ξενοδοχεία” (και μεγάλα βεβαίως) αντέχουν οι πόλεις και οι γειτονιές μας, τα νησιά και άλλοι τουριστικοί προορισμοί υψηλής ζήτησης; Επιτρέπεται να λειτουργούν “μικρά ξενοδοχεία” εντός κτιρίων κατοικίας; Ποια δημόσια υπηρεσία (ενδεχομένως η πολεοδομία) εκδίδει σχετική άδεια, υπό ποιες προϋποθέσεις και σε ποιες περιοχές;», αναφέρει. Ο κ. Μπαλαμπανίδης σημειώνει ότι για ακόμη μια φορά οι ρυθμίσεις είναι «οριζόντιες». «Τα προτεινόμενα μέτρα δεν διαφοροποιούνται γεωγραφικά. Ας θυμίσουμε ότι στην ισχύουσα νομοθεσία προβλέπεται η έκδοση υπουργικής απόφασης προκειμένου σε συγκεκριμένες “γεωγραφικές περιοχές” και “για λόγους που σχετίζονται με την προστασία της κατοικίας” να επιβληθούν ειδικά μέτρα περιορισμού των βραχυχρόνιων μισθώσεων. Για παράδειγμα, στο κέντρο της Αθήνας και άλλων πόλεων ή σε νησιά των Κυκλάδων, όπου ο τουρισμός ασκεί ασφυκτικές πιέσεις και τα ενοίκια έχουν φτάσει σε απαγορευτικές τιμές, η εν λόγω ΚΥΑ θα μπορούσε να περιγράφει πιο αυστηρά μέτρα (ενώ βέβαια σε περιοχές που δεν δέχονται πιέσεις η αντιμετώπιση των βραχυχρόνιων μισθώσεων θα μπορούσε να είναι πιο ευνοϊκή, ενδεχομένως στο πνεύμα “αποκέντρωσης του τουρισμού”)».",https://www.kathimerini.gr/wp-content/uploads/2023/11/c4-24-660x370.jpg?v=1700931083,"Κλειδοθήκες για τα διαμερίσματα βραχυχρόνιας μίσθωσης, δίνουν την όψη υπαίθριας ρεσεψιόν στις εισόδους των αθηναϊκών πολυκατοικιών, ακόμη και σε περιοχές που έχουν χαρακτηριστεί αποκλειστικές ζώνες κατοικίας. Παραμένουν, όμως, κατοικίες ακίνητα που πλέον προορίζονται αποκλειστικά για τουριστική χρήση; [ΝΙΚΟΣ ΚΟΚΚΑΛΙΑΣ]"
https://www.kathimerini.gr/society/562739194/airbnb-ti-allazei-sti-vrachychronia-misthosi-akiniton/,Airbnb: Τι αλλάζει στη βραχυχρόνια μίσθωση ακινήτων,2023-11-20,21:03:53,Κοινωνία,Newsroom,Αλλαγές στις βραχυχρόνιες μισθώσεις ακινήτων φέρνουν από τον Ιανουάριο οι διατάξεις που ενσωματώθηκαν στο υπό διαβούλευση σχέδιο νόμου του υπουργείου Οικονομικών,"Αλλαγές στις βραχυχρόνιες μισθώσεις ακινήτων φέρνουν από τον Ιανουάριο οι διατάξεις που ενσωματώθηκαν στο σχέδιο νόμου του υπουργείου Οικονομικών, για την αντιμετώπιση της φοροδιαφυγής. Οπως έχει υπογραμμίσει ο υπουργός Οικονομικών, Κωστής Χατζηδάκης, στόχος είναι η διασφάλιση ίσων όρων ανταγωνισμού με τα ξενοδοχεία, η καλύτερη οργάνωση της αγοράς καθώς και η ανάπτυξη ενός κλάδου που συνεισφέρει σημαντικά στον τουρισμό. Ειδικότερα, οι διατάξεις στο υπό διαβούλευση νομοσχέδιο φέρνουν, μεταξύ άλλων, επιβολή πρόσθετων τελών, υποχρέωση σύστασης εταιρείας για όσους αξιοποιούν περισσότερα από δύο ακίνητα, αυστηροποίηση προστίμων καθώς και χρονικό όριο στη μίσθωση. Υπενθυμίζεται πως σύμφωνα με τον νέο ορισμό της, βραχυχρόνια μίσθωση θεωρείται «η μίσθωση ή υπεκμίσθωση ακινήτου για συγκεκριμένη χρονική διάρκεια, μικρότερη των εξήντα (60) ημερών, και εφόσον δεν παρέχονται άλλες υπηρεσίες πλην της διαμονής και της παροχής κλινοσκεπασμάτων». Με το υπό διαβούλευση νομοσχέδιο ο φόρος διαμονής ο οποίος επιβάλλεται σήμερα σε ξενοδοχεία και ενοικιαζόμενα δωμάτια αντικαθίσταται από το τέλος ανθεκτικότητας στην κλιματική κρίση, το οποίο θα επιβαρύνει επιπλέον και τις βραχυχρόνιες μισθώσεις με 1,5 ευρώ την ημέρα. Επεκτείνεται επίσης στις βραχυχρόνιες μισθώσεις το τέλος διαμονής παρεπιδημούντων, που είναι 0,5% επί των εσόδων, υπέρ της τοπικής αυτοδιοίκησης. Το τέλος παρεπιδημούντων εισπράττεται μέσω ειδικής πλατφόρμας από όλους όσοι δραστηριοποιούνται στον κλάδο, ανεξαρτήτως πλήθους ακινήτων. Επιπλέον, αυστηροποιούνται τα πρόστιμα για μη εγγραφή στο Μητρώο Ακινήτων Βραχυχρόνιας Μίσθωσης. Το νέο πρόστιμο ορίζεται, ανά φορολογικό έτος, στο 50% των ακαθάριστων εσόδων του τελευταίου φορολογικού έτους και κατ’ ελάχιστο τις 5.000 ευρώ. Μιλώντας στην ΕΡΤ, ο Βασίλης Αργυράκης, μέλος Διοικητικού Συμβουλίου του Συνδέσμου Εταιρειών Διαχείρισης Ακινήτων και διευθυντής εταιρείας διαχείρισης ακινήτων, σημειώνει πως πρόκειται για «ένα καλοδεχούμενο για τον κλάδο μας νομοσχέδιο. Γίνεται επιτέλους μια πιο επαγγελματική προσέγγιση στο χώρο». Οπως ανέφερε, «οι πλατφόρμες δίνουν όλα τα στοιχεία πληρωμών ανά ΑΦΜ. Πλέον η ΑΑΔΕ διαθέτει υπολογιστές και τεχνητή νοημοσύνη που κάνει άμεσα και γρήγορα τους ελέγχους. Θεωρώ ότι ήδη το πλαίσιο είναι ασφυκτικό», προσθέτοντας ότι «η βραχυχρόνια μίσθωση είναι ο τελευταίος παράγοντας που έχει επηρεάσει την άνοδο των ενοικίων».",https://www.kathimerini.gr/wp-content/uploads/2023/11/shutterstock_2040209495-3-1-660x370.jpg?v=1700505019,Πηγή: Shutterstock
https://www.kathimerini.gr/economy/562715977/kampana-780-ekat-stin-airbnb-apo-tin-italia-gia-forodiafygi/,«Καμπάνα» 780 εκατ. στην Airbnb από την Ιταλία για φοροδιαφυγή,2023-11-08,07:51:55,Οικονομία,Newsroom,"Η φορολογική παράβαση αφορά την περίοδο 2017-2021 και έσοδα 3,7 δισ. ευρώ","Την προληπτική κατάσχεση 779,5 εκατ. ευρώ από τον κολοσσό βραχυχρόνιας μίσθωσης Airbnb για φερόμενη φοροδιαφυγή διέταξε η ιταλική δικαιοσύνη. Η εισαγγελία του Μιλάνου κατηγορεί την εταιρεία ότι απέτυχε να εισπράξει τον απαιτούμενο φόρο 21% από τους ιδιοκτήτες βραχυχρόνιων μισθωμάτων, το διάστημα 2017-2021, όπως προβλέπει ο νόμος. Η Airbnb φέρεται να απέφυγε να δηλώσει και να καταβάλει φόρους επί των τελών βραχυχρόνιας μίσθωσης, οι οποίοι υπολογίζονται σε 3,7 δισ. ευρώ, όπως αναφέρει ο ιταλικός Τύπος. Η εταιρεία έχει «εδώ και χρόνια πλήρη επίγνωση των δηλωτικών και ανταποδοτικών επιβαρύνσεων που εισήγαγε η ιταλική νομοθεσία από το 2017, ωστόσο επέλεξε συνειδητά τη μη συμμόρφωση, με κύριο σκοπό να μη διακινδυνεύσει την απώλεια μεριδίων αγοράς από τους ανταγωνιστές, διατηρώντας μια ανοιχτά παρεμποδιστική συμπεριφορά έναντι της ιταλικής φορολογικής διοίκησης», αναφέρει η εισαγγελία. Η κατάσχεση είχε ως στόχο την ευρωπαϊκή έδρα της εταιρείας στην Ιρλανδία και τρία άτομα που κατείχαν διευθυντικές θέσεις κατά την εν λόγω περίοδο, με την Airbnb να δηλώνει «έκπληξη και απογοήτευση» από την ενέργεια των ιταλικών αρχών. Ο εκπρόσωπος της Airbnb, Κρίστοφερ Νάτλι, σημείωσε ότι τα κεντρικά γραφεία της εταιρείας στην Ευρώπη εργάζονται για την επίλυση του ζητήματος με την ιταλική φορολογική υπηρεσία από τον Ιούνιο, ενώ πρόσθεσε πως «είμαστε βέβαιοι ότι έχουμε ενεργήσει σε πλήρη συμμόρφωση με τον νόμο και σκοπεύουμε να ασκήσουμε τα δικαιώματά μας σε σχέση με αυτό το θέμα». Το 2022, η Airbnb είχε αμφισβητήσει την ιταλική νομοθεσία, που απαιτεί από την εταιρεία και άλλους παρόχους βραχυπρόθεσμων μισθώσεων να παρακρατούν το 21% των εσόδων από τα ενοίκια από τους ιδιοκτήτες και να το καταβάλλουν στις φορολογικές αρχές. Οι απαιτήσεις της Ιταλίας, είχε υποστηρίξει η πλατφόρμα, έρχονται σε αντίθεση με την αρχή της Ε.Ε. για ελεύθερη παροχή υπηρεσιών σε ολόκληρο το μπλοκ. Το Ανώτατο Δικαστήριο της Ε.Ε., ωστόσο, δικαίωσε τη Ρώμη και αποφάνθηκε πως η εταιρεία οφείλει να συμμορφωθεί. Η εταιρεία βραχυχρόνιων μισθώσεων δηλώνει «έκπληξη και απογοήτευση» από την ενέργεια των ιταλικών αρχών. Τα τελευταία χρόνια, οι ιταλικές αρχές έχουν εντείνει τον φορολογικό έλεγχο σε κολοσσούς όπως η Airbnb, ενώ σύμφωνα με αναφορές στα μέσα ενημέρωσης έχουν ξεκινήσει έρευνες με στόχο και άλλους «γίγαντες», από το Netflix μέχρι τον κολοσσό Meta. Ιταλοί πολιτικοί δήλωσαν πρόσφατα ότι σχεδιάζουν να «σφίξουν το ζωνάρι» στους ιδιοκτήτες που δεν πληρώνουν φόρους για βραχυχρόνιες μισθώσεις μέσα από πλατφόρμες όπως η Airbnb. Το συγκυβερνών κόμμα Forza Italia διεμήνυσε ότι η χώρα θα προχωρήσει στην εισαγωγή εθνικού κωδικού αναγνώρισης για τις βραχυχρόνιες ενοικιάσεις. Η κυβέρνηση Μελόνι εκτιμά πως η κίνηση αυτή θα μπορούσε να ενισχύσει τα δημοσιονομικά έσοδα της Ιταλίας κατά 1 δισ. ευρώ. Η πρόταση έχει πυροδοτήσει συζητήσεις στη χώρα ανάμεσα σε πολίτες, επιχειρήσεις, περιφερειακές αρχές και κεντρική κυβέρνηση. Στόχος των εξεταζόμενων μέτρων είναι να αντιμετωπίσουν την έλλειψη οικονομικά προσιτής στέγης στις ιταλικές μεγαλουπόλεις, αλλά και να δώσουν εν μέρει λύση στον χρόνιο συνωστισμό σε πολλούς τουριστικούς προορισμούς. Η Ιταλία είναι από τους δημοφιλείς τουριστικούς προορισμούς στον κόσμο που εξετάζουν καταστολή των βραχυπρόθεσμων μισθώσεων για τουρίστες στα ιστορικά κέντρα των πόλεων, προκειμένου να ελευθερωθούν περισσότερα σπίτια για τους ντόπιους. Ο τουρισμός συνεισφέρει σημαντικά στην ιταλική οικονομία και οποιαδήποτε αλλαγή θα έχει σοβαρό αντίκτυπο στην τρίτη μεγαλύτερη οικονομία της Ευρωζώνης. Σύμφωνα με το ινστιτούτο έρευνας Demoskopika, η Ιταλία θα καταγράψει φέτος νέο ρεκόρ τουριστών. Ο αριθμός των επισκεπτών θα ανέλθει σε πάνω από 68 εκατ., σχεδόν 3 εκατ. περισσότεροι τουρίστες από ό,τι το 2019.",https://www.kathimerini.gr/wp-content/uploads/2023/11/b1f418d5b1cf56fd5901b1bb91382077_Fontana-di-Trevi-Italy-AP-1-660x370.jpg?v=1699422442,Περισσότεροι από 68 εκατ. τουρίστες αναμένεται να επισκεφθούν φέτος την Ιταλία. [A.P.]
https://www.kathimerini.gr/economy/562714150/italia-dikastis-epevale-prostimo-780-ekat-eyro-stin-airbnb-gia-forodiafygi/,Ιταλία: Δικαστής επέβαλε πρόστιμο 780 εκατ. ευρώ στην Airbnb για φοροδιαφυγή,2023-11-07,11:04:02,Διεθνής Οικονομία,Newsroom,"Ιταλός εισαγγελέας διέταξε την κατάσχεση 779,5 εκατομμυρίων ευρώ από τον κολοσσό βραχυχρόνιας μίσθωσης","Ιταλός δικαστής διέταξε την κατάσχεση 779,5 εκατομμυρίων ευρώ από τον κολοσσό βραχυχρόνιας μίσθωσης Airbnb για φοροδιαφυγή, καθώς οι ιταλικές αρχές αυξάνουν την πίεση για απόδοση φορολογίας στις ξένες εταιρείες με δραστηριότητα στη γειτονική χώρα. Οι εισαγγελείς λένε ότι η εταιρεία απέφυγε να εισπράξει φόρο από τους ιδιοκτήτες για εισόδημα περίπου 3,7 δισεκατομμύρια ευρώ από ενοίκια. Οι ιδιοκτήτες στην Ιταλία οφείλουν να πληρώσουν φόρο 21% επί των κερδών τους. Η Airbnb είπε μέσω εκπροσώπου της στο BBC ότι ήταν «έκπληκτη και απογοητευμένη από την ενέργεια που ανακοίνωσε ο ιταλικός εισαγγελέας». Ο εκπρόσωπος της Airbnb, Κρίστοφερ Νάτλι, δήλωσε ότι τα κεντρικά γραφεία της εταιρείας στην Ευρώπη εργάζονται για την επίλυση του ζητήματος με την ιταλική φορολογική υπηρεσία από τον Ιούνιο. Ο ίδιος πρόσθεσε: «Είμαστε βέβαιοι ότι έχουμε ενεργήσει σε πλήρη συμμόρφωση με το νόμο και σκοπεύουμε να ασκήσουμε τα δικαιώματά μας σε σχέση με αυτό το θέμα». Τρία άτομα που κατείχαν διευθυντικούς ρόλους στην Airbnb από το 2017 έως το 2021 ήταν επίσης υπό έρευνα, ανέφεραν σε ανακοίνωσή τους οι εισαγγελείς του Μιλάνου. Το 2022, η Airbnb αμφισβήτησε τον ιταλικό νόμο που απαιτεί από την εταιρεία και άλλους παρόχους βραχυπρόθεσμων μισθώσεων να παρακρατούν το 21% των εσόδων από ενοίκια από τους ιδιοκτήτες και να το καταβάλλουν στις φορολογικές αρχές. Η εταιρεία τότε υποστήριξε ότι οι απαιτήσεις της Ιταλίας σχετικά με τη φορολογία αντιβαίνουν στην αρχή της Ευρωπαϊκής Ενωσης για την ελεύθερη παροχή υπηρεσιών σε όλο το μπλοκ των 27 χωρών. Ομως το ανώτατο δικαστήριο της ΕΕ αποφάσισε αργότερα ότι η Airbnb πρέπει να συμμορφωθεί με τις απαιτήσεις. Τα τελευταία χρόνια, οι ιταλικές αρχές έχουν εντείνει τον έλεγχο των φορολογικών πρακτικών μεγάλων εταιρειών όπως η Airbnb, η οποία δραστηριοποιείται στη χώρα από το 2008. Οι Ιταλοί εισαγγελείς ξεκίνησαν επίσης φορολογικές έρευνες κατά του Netflix και της Meta, σύμφωνα με δημοσιεύματα των μέσων ενημέρωσης. Δεν έχει γίνει γνωστό εάν ο συγκεκριμένος εισαγγελέας διαθέτει δικό του εξοχικό, όπου περνά τις διακοπές του. Πηγή: BBC",https://www.kathimerini.gr/wp-content/uploads/2023/11/Airbnb_Shutterstock-660x370.jpg?v=1699347761,Φωτ.: Shutterstock
https://www.kathimerini.gr/economy/562709605/ayxanei-ton-foro-gia-to-airbnb-i-italia/,Αυξάνει τον φόρο για το Airbnb η Ιταλία,2023-11-04,11:39:00,Οικονομία,Newsroom,,"Αλλη μία χώρα προστέθηκε στη λίστα εκείνων που λαμβάνουν μέτρα για τον περιορισμό των καταλυμάτων βραχυχρόνιας μίσθωσης. Ο λόγος για την Ιταλία, η κυβέρνηση της οποίας σχεδιάζει να αυξήσει τους φόρους στη βραχυχρόνια μίσθωση και συγκεκριμένα σε όσους εκμεταλλεύονται πάνω από ένα ακίνητο. Με βάση σχετική διάταξη, που περιλαμβάνεται στο προσχέδιο του προϋπολογισμού για το 2024, οι ιδιοκτήτες που διαχειρίζονται κι έχουν έσοδα από τουλάχιστον δύο ακίνητα, μέσω βραχυχρόνιων μισθώσεων, θα φορολογούνται εφεξής με συντελεστή 26% επί των εσόδων τους, έναντι 21% που ήταν μέχρι σήμερα. Πρόκειται μάλιστα για ηπιότερο μέτρο, καθώς ο αρχικός σχεδιασμός ήταν ο νέος, υψηλότερος συντελεστής να επιβληθεί σε όλους ανεξαιρέτως τους ιδιοκτήτες, είτε δηλαδή έχουν ένα ή περισσότερα ακίνητα. Οπως και σε άλλες χώρες έτσι και στην Ιταλία η απήχηση των βραχυχρόνιων μισθώσεων έχει συμβάλει στην έλλειψη προσιτών κατοικιών για τους μόνιμους κατοίκους στις δημοφιλέστερες περιοχές για τουρίστες. Μέσα στο 2024 αναμένεται να προκηρυχθεί ο διαγωνισμός για την τριακονταετή παραχώρηση του ακινήτου του στρατοπέδου Γκόνου στη Θεσσαλονίκη, όπου σχεδιάζεται να αναπτυχθεί κέντρο logistics. Οπως ανέφερε, πρόσφατα, ο πρόεδρος του ΣΕΒΕ Συμεών Διαμαντίδης στο συνέδριο Southeast Europe Connectivity Forum, οι απαιτούμενες διαδικασίες έχουν προχωρήσει, γεγονός που αναμένεται να οδηγήσει στην εκκίνηση του διαγωνισμού. Η έκταση του πρώην στρατοπέδου Γκόνου είναι ιδιοκτησίας της ΓΑΙΑΟΣΕ, με το έργο να υπολογίζεται ότι θα αποφέρει οφέλη 300 εκατ. ευρώ. Σε μαζικές απολύσεις τουλάχιστον 10.000 ατόμων θα προβεί ο κολοσσός της ναυτιλίας και των μεταφορών A.P. Moller-Maersk εξαιτίας της δραστικής μείωσης των τριμηνιαίων κερδών της. Η τιμή της μετοχής της συνολικά έχει υποχωρήσει κατά 17,5% φέτος, στο χαμηλότερο επίπεδο της τελευταίας 3ετίας. Ο δανέζικος όμιλος ελέγχει σχεδόν το 1/6 του διεθνούς εμπορίου κοντέινερ. Η μείωση των κερδών της  Α.P. Moller-Maersk σχετίζεται με την αποδυναμωμένη ζήτηση της παγκόσμιας αγοράς. Τους 428 έχουν φτάσει οι κωδικοί των προϊόντων στους οποίους εφαρμόζεται το μέτρο της «μόνιμης μείωσης τιμής», δηλαδή της μείωσης της τιμής κατά 5% και άνω για διάστημα τουλάχιστον 6 μηνών. Το υπουργείο Ανάπτυξης έχει θέσει ως στόχο οι κωδικοί να φτάσουν τουλάχιστον τους 500, αριθμός που μπορεί το υπουργείο να θεωρεί «μαγικό», όχι όμως και οι καταναλωτές. Το πρόβλημα είναι και ποσοτικό και ποιοτικό: πρώτον, ένα μεσαίο σούπερ μάρκετ διακινεί περί τους 15.000 κωδικούς, δεύτερον, σε αρκετές περιπτώσεις οι κωδικοί που συμμετέχουν δεν είναι και οι πιο δημοφιλείς. Περίπου 10%-15% των ελληνικών νοικοκυριών έχει δημιουργήσει ένα σημαντικό απόθεμα αποταμιεύσεων λόγω της οικονομικής κρίσης και στη συνέχεια της πανδημίας, ενώ ένα επιπλέον 10%-15% των Ελλήνων έχει τη δυνατότητα πρόσβασης σε δανεισμό λόγω εισοδηματικών κριτηρίων. Σύμφωνα με εκτιμήσεις της Cerved Property Solutions, τα παραπάνω ποσοστά αντιστοιχούν σε περίπου 350.000-400.000 οικογένειες, που υπολογίζεται ότι αποτελούν σήμερα δυνητικούς αγοραστές κατοικιών στην Ελλάδα. Αυτός είναι και ο λόγος για τον οποίο οι ειδικοί του κλάδου μιλούν για έλλειμμα προσφοράς στην αγορά κατοικίας, καθώς δεν κατασκευάζονται περισσότερες από 25.000-30.000 νέες κατοικίες ετησίως, ενώ το υφιστάμενο απόθεμα δεν ξεπερνάει τις 100.000-150.000 ακίνητα πανελλαδικά.",https://www.kathimerini.gr/wp-content/uploads/2023/11/c5a776f17576c7af533891029213b55e_airbnb-1-660x370.jpg?v=1699040282,
https://www.kathimerini.gr/economy/562663249/ereyna-stin-ellada-apo-tin-airbnb/,Ερευνα στην Ελλάδα από την Airbnb,2023-10-10,12:30:00,Ο ΔΗΚΤΗΣ,Newsroom,Προωθητική καμπάνια για τα οφέλη των βραχυχρόνιων μισθώσεων στην ελληνική οικονομία «τρέχει» το τελευταίο διάστημα η Airbnb,"Προωθητική καμπάνια για τα οφέλη των βραχυχρόνιων μισθώσεων στην ελληνική οικονομία «τρέχει» το τελευταίο διάστημα η Airbnb. Επικαλούμενη στοιχεία από εσωτερικά δεδομένα της πλατφόρμας, αλλά και από έρευνα που πραγματοποίησε μεταξύ 1.800 οικοδεσποτών, η εταιρεία αναφέρει, μεταξύ άλλων, ότι το επιπλέον εισόδημα από βραχυχρόνιες μισθώσεις βοήθησε το 48% των Ελλήνων οικοδεσποτών να αντεπεξέλθουν στις ανάγκες στέγασής τους και τις δαπάνες που απορρέουν από το ακίνητό τους. Αυτές αφορούν π.χ. την εξυπηρέτηση του δανείου τους, έξοδα ανακαίνισης, ή δαπάνες ενοικίου για μεγαλύτερο σπίτι (από το ιδιόκτητό τους), ώστε να καλύψουν τις οικογενειακές τους ανάγκες. Αντίστοιχα, το 52% των οικοδεσποτών ανέφερε ότι το 2022 τα έσοδα από την εκμετάλλευση του καταλύματός τους τους βοήθησε να αντεπεξέλθουν στον πληθωρισμό και να καλύψουν τα καθημερινά τους έξοδα. Επίσης, το 70% ανέφερε ότι ο διαμοιρασμός κατοικίας είναι μια ευκαιρία να διατηρήσουν ένα οικογενειακό σπίτι που κληρονόμησαν. Αμφισβητούν επτά στους δέκα διευθύνοντες συμβούλους την ικανότητα των επιχειρήσεών τους να αποτρέψουν μια κυβερνοεπίθεση, σύμφωνα με έρευνα της Accenture που πραγματοποιήθηκε σε 1.000 CEO μεγάλων οργανισμών. Eνδιαφέρον εύρημα αφορά το γεγονός ότι το 60% των διευθυνόντων συμβούλων δήλωσε πως οι οργανισμοί τους δεν ενσωματώνουν την κυβερνοασφάλεια στις επιχειρηματικές πρακτικές εξαρχής, με το 44% να τάσσεται υπέρ των πυροσβεστικών παρεμβάσεων. Το 54% των CEO θεωρεί ότι το κόστος θωράκισης έναντι κυβερνοεπιθέσεων είναι υψηλότερο σε σχέση με το κόστος ενός χτυπήματος. Υπερψηφίστηκε το επενδυτικό σχέδιο 50,4 εκατ. ευρώ της ΕΤΒΑ ΒΙΠΕ για τον εκσυγχρονισμό και την αναβάθμιση των υποδομών σε 14 επιχειρηματικά πάρκα που ελέγχει ο φορέας. Μόλις 12 ιδιοκτήτες, οι οποίοι αντιπροσωπεύουν το 5,5% των συνολικών εκτάσεων των επιχειρηματικών οικοπέδων των συγκεκριμένων επιχειρηματικών πάρκων, ψήφισαν αρνητικά. Στα πάρκα της ΕΤΒΑ ΒΙΠΕ δραστηριοποιούνται 1.600 εταιρείες με 35.000 εργαζομένους που αντιπροσωπεύουν το 6% του ΑΕΠ. Την εκπόνηση μελέτης για τα μέτρα αποκατάστασης και αναβάθμισης του δικτύου αρδευτικών και αντιπλημμυρικών έργων στον Θεσσαλικό Κάμπο ανέλαβαν να χρηματοδοτήσουν, έπειτα από αίτημα της κυβέρνησης, οι τέσσερις συστημικές τράπεζες Alpha Bank, Εθνική Τράπεζα, Eurobank και Τράπεζα Πειραιώς, στο πλαίσιο της δέσμευσής τους να συνδράμουν την περιοχή της Θεσσαλίας που επλήγη από τις πρόσφατες φυσικές καταστροφές. Η εν λόγω μελέτη είναι η πρώτη δράση που χρηματοδοτείται από τις τέσσερις συστημικές τράπεζες, μέλη της Ελληνικής Ενωσης Τραπεζών, στο πλαίσιο της δέσμευσής τους να συνδράμουν με το ποσό των 50 εκατ. ευρώ για την αποκατάσταση των φυσικών καταστροφών που έπληξαν την περιοχή της Θεσσαλίας, σημειώνει σε ανακοίνωσή της η ΕΕΤ. Ξεπέρασαν τα 250 τα θύματα εργατικών δυστυχημάτων στη χώρα μας κατά την τελευταία διετία,  σύμφωνα με στοιχεία της Ομοσπονδίας Συλλόγων Εργαζομένων Τεχνικών Επιχειρήσεων Ελλάδος, τα οποία δόθηκαν χθες στη δημοσιότητα στο πλαίσιο συνδιάσκεψης με θέμα την υγεία και ασφάλεια στην εργασία, που διοργανώνει η Συνομοσπονδία των Ευρωπαϊκών Συνδικάτων (ETUC), στην Αθήνα. Συγκεκριμένα, φέτος, σε λιγότερο από 10 μήνες, 147 εργαζόμενοι έχασαν τη ζωή τους εν ώρα εργασίας, εκ των οποίων 21 από αιτίες που άπτονται των επικίνδυνων καιρικών και φυσικών φαινομένων. Αντίστοιχα, το 2022, τα θύματα  εργατικών δυστυχημάτων ήταν 104. Κι όπως επισήμαναν χθες οι εκπρόσωποι των εργαζομένων,  ενδεικτικό της επιδείνωσης της κατάστασης είναι το γεγονός ότι –σύμφωνα με τα στοιχεία της ΕΛΣΤΑΤ– οι εργαζόμενοι που έχασαν τη ζωή τους το 2021 ήταν 31, το 2020 έφθασαν τους 41, το 2019 ήταν 51, ενώ το 2018 κατεγράφησαν 46 θάνατοι.",https://www.kathimerini.gr/wp-content/uploads/2023/10/d8b5cc3f654880aea2e2210ffce09ec3_AKINETA2721169-1-1-660x370.jpg?v=1696933803,
https://www.kathimerini.gr/economy/562651882/ekklisi-apo-ton-ceo-tis-airbnb-gia-meiosi-timon-sta-katalymata/,Εκκληση από τον CEO της Airbnb για μείωση τιμών στα καταλύματα,2023-10-04,09:29:49,Οικονομία,Newsroom,"Θέλουμε να είμαστε πιο ανταγωνιστικοί από τα ξενοδοχεία, σημειώνει ο Μπράιαν Τσέσκι","Εκκληση για μείωση των τιμών στα καταλύματα βραχυχρόνιας μίσθωσης απηύθυνε προς τους οικοδεσπότες της Airbnb ο διευθύνων σύμβουλος της εταιρείας, Μπράιαν Τσέσκι, υποστηρίζοντας ότι αποτελεί το ανταγωνιστικό τους πλεονέκτημα. Στο πλαίσιο συνέντευξης που παραχώρησε στο Bloomberg, ο Τσέσκι τόνισε: «Θέλουμε οι τιμές να κινούνται και να είναι πιο ανταγωνιστικές έναντι των ξενοδοχείων, αυτό είναι πολύ σημαντικό» και ιδίως σε αγορές όπου ο κλάδος των ξενοδοχείων είναι πολύ ισχυρός. Ο Τσέσκι προσπαθεί να πείσει ορισμένους οικοδεσπότες να μειώσουν τα κέρδη τους, ώστε να ενισχυθεί το ανταγωνιστικό πλεονέκτημα της πλατφόρμας συνολικά. Υποστήριξε μάλιστα πως «όταν οι οικοδεσπότες δίνουν καλύτερες προσφορές, τείνουν να βγάζουν περισσότερα χρήματα». Τόνισε βέβαια ότι οι τιμές των ξενοδοχείων αυξήθηκαν κατά 10% το τελευταίο έτος, ενώ οι τιμές για τα μονόχωρα καταλύματα στο Airbnb έπεσαν κατά 1% στο ίδιο διάστημα. Η μία λύση που πρότεινε στους οικοδεσπότες ήταν να συγκρίνουν τις τιμές με άλλα καταλύματα και ξενοδοχεία στην περιοχή τους. «Προσφέρουμε εργαλεία στους οικοδεσπότες, ώστε να συγκρίνουν τις τιμές των καταλυμάτων τους με άλλα στις γειτονιές τους και παρότι δεν έχουμε ακόμη εργαλείο σύγκρισης με ξενοδοχεία, τους ενθαρρύνουμε να κοιτούν τις τιμές των ξενοδοχείων στην περιοχή τους, απλώς και μόνο για να έχουν μία αίσθηση των προσφορών που δέχονται οι ταξιδιώτες σε άλλες πλατφόρμες», δήλωσε χαρακτηριστικά ο Τσέσκι. «Πρέπει να φέρουμε τα πράγματα σε τάξη», τόνισε ο διευθύνων σύμβουλος της Airbnb, έχοντας αναφερθεί μεταξύ άλλων στις τιμές, στην απόκρυψη της συνολικής τιμής στα προσφερόμενα καταλύματα, καθώς και στα ψεύτικα καταλύματα που υπάρχουν στην πλατφόρμα. Σημειώνεται πως τα σχόλια του Τσέσκι έγιναν έπειτα από μια χρονιά με μεικτές επιδόσεις για την Airbnb. Παρότι το 2022 ήταν η πρώτη χρονιά κερδοφορίας για την εταιρεία, υπήρξαν ανησυχίες ότι πλησιάζει το τέλος της εποχής της βραχυχρόνιας μίσθωσης, καθώς οι οικοδεσπότες διαμαρτύρονταν για μειωμένες κρατήσεις, έντονο ανταγωνισμό και συρρίκνωση των εσόδων. Αυτό αποδίδεται εν μέρει στην αύξηση των προσφερόμενων καταλυμάτων μετά την άρση των υγειονομικών μέτρων, οπότε σημειωνόταν εκρηκτική ζήτηση για ταξίδια. «Είδαμε μια μεγάλη αύξηση στην προσφορά, το οποίο σημαίνει ότι η ζήτηση διαχέεται σε περισσότερα καταλύματα, οδηγώντας σε περιορισμό της πληρότητας», είχε δηλώσει πέρυσι στο Business Insider ο Τζέιμι Λέιν, αναλυτής της AirDNA. Αυτό και το επόμενο έτος ενδέχεται να είναι ακόμη πιο ανταγωνιστικό για τους οικοδεσπότες. Η AirDNA έχει προβλέψει ότι η πληρότητα στη βραχυχρόνια μίσθωση θα είναι χαμηλότερη φέτος σε σχέση με το 2022. Επίσης, αναμένει ότι η προσφορά θα ξεπερνάει τη ζήτηση, με τον αριθμό των καταλυμάτων να αυξάνεται κατά 9% σε ετησιοποιημένη βάση το 2023.",https://www.kathimerini.gr/wp-content/uploads/2023/10/e4f55bf48ad264e72382312ed09db94b_310572Airb_33327657-1-1-660x370.jpg?v=1696399613,"«Ενθαρρύνουμε τους οικοδεσπότες να κοιτούν τις τιμές των ξενοδοχείων στην περιοχή τους, απλώς και μόνον για να έχουν μία αίσθηση των προσφορών που δέχονται οι ταξιδιώτες σε άλλες πλατφόρμες», δήλωσε σε συνέντευξή του ο Μπράιαν Τσέσκι. [A.P.]"
https://www.kathimerini.gr/world/562650694/florentia-telos-ta-nea-airbnb-sto-istoriko-kentro-tis-polis/,Φλωρεντία: Τέλος τα νέα Airbnb στο ιστορικό κέντρο της πόλης,2023-10-03,16:51:56,Κόσμος,Newsroom,Ο δήμαρχος δήλωσε πως η πόλη αποφάσισε να δράσει σε τοπικό επίπεδο επειδή τα σχέδια της κυβέρνησης για ρύθμιση της συγκεκριμένης αγοράς ήταν απογοητευτικά,"Η Φλωρεντία απαγόρευσε στο ιστορικό της κέντρο τις νέες βραχυχρόνιες μισθώσεις κατοικιών σε πλατφόρμες όπως το Airbnb, σε μια προσπάθεια να αποδεσμευτούν περισσότερες κατοικίες για τους ντόπιους. Οι αρχές της Φλωρεντίας, μιας εξαιρετικά τουριστικής πόλης στην Ιταλία, ενέκριναν χθες τους νέους κανόνες οι οποίοι προβλέπουν επίσης φοροαπαλλαγές για τρία χρόνια στους ιδιοκτήτες των υφιστάμενων βραχυπρόθεσμων μισθώσεων εφόσον στραφούν σε κανονικές μισθώσεις. Ο δήμαρχος της Φλωρεντίας, Ντάριο Ναρντέλα, δήλωσε πως η πόλη αποφάσισε να δράσει σε τοπικό επίπεδο επειδή τα σχέδια της κυβέρνησης για ρύθμιση της συγκεκριμένης αγοράς ήταν απογοητευτικά. «Το 2016 είχαμε λίγο λιγότερα από μόλις 6.000 διαμερίσματα καταχωρημένα στο Airbnb, σήμερα έχουμε σχεδόν 14.378», είπε, σημειώνοντας πως από τότε το μέσο κόστος μηνιαίου ενοικίου για κατοικία έχει αυξηθεί κατά 42%. Φέτος, σύμφωνα με τον Ναρντέλα, οι τιμές έχουν αυξηθεί κατά 15,1%. «Οι 40.000 κάτοικοι της Φλωρεντίας που ζουν στο κέντρο παραπονούνται ότι βρέθηκαν ξαφνικά να ζουν σε διαμερίσματα-ξενοδοχεία», πρόσθεσε. Οπως και σε άλλες ευρωπαϊκές χώρες, ένας συνδυασμός χαμηλών μισθών, ελλείψεων σπιτιών, βραχυχρόνιων μισθώσεων για διακοπές και υψηλού πληθωρισμού έχει πυροδοτήσει μια στεγαστική κρίση στην Ιταλία, με τους ανθρώπους με χαμηλό εισόδημα και τους φοιτητές να πλήττονται ιδιαίτερα σκληρά. Ο Μάρκο Στέλα, περιφερειακός συντονιστής του κόμματος Φόρτσα Ιτάλια, που συμμετέχει στον δεξιό κυβερνητικό συνασπισμό, δήλωσε πως θα προσφύγει στα διοικητικά δικαστήρια κατά της απόφασης της Φλωρεντίας. Ο Λορέντσο Φανιόνι, πρόεδρος των Διαχειριστών Ακινήτων Ιταλίας, μιας ένωσης επιχειρηματιών τουριστικών ενοικιάσεων, δήλωσε πως οι κανόνες είναι «μια εντελώς λάθος επιλογή που αντίκειται στον φιλελευθερισμό της αγοράς». Η κεντρική κυβέρνηση εργάζεται πάνω σε ένα νομοσχέδιο το οποίο, σύμφωνα με ΜΜΕ, θα απαιτεί το λιγότερο δύο διανυκτερεύσεις σε κατοικίες στο ιστορικό κέντρο πόλεων και σε δήμους με μεγάλη πυκνότητα τουριστών. Κάθε κατοικία που θα νοικιάζεται σε τουρίστες θα πρέπει να διαθέτει έναν εθνικό κωδικό ταυτοποίησης ώστε οι ενοικιάσεις να μπορούν να εντοπιστούν και να ρυθμιστούν. Οσοι δεν συμμορφώνονται θα κινδυνεύουν με πρόστιμο έως 5.000 ευρώ. Πηγή: ΑΠΕ-ΜΠΕ, Reuters",https://www.kathimerini.gr/wp-content/uploads/2023/10/ali-nuredini-X35Ivset6-Y-unsplash-660x370.jpg?v=1696337557,Φωτ. αρχείου: Unsplash
https://www.kathimerini.gr/economy/local/562634278/allazei-i-agora-akiniton-o-odikos-chartis-gia-agorapolisies-kai-airbnb/,Αλλάζει η αγορά ακινήτων: Ο οδικός χάρτης για αγοραπωλησίες και Airbnb,2023-09-24,08:44:00,Ελληνική Οικονομία,Newsroom,"Αναλυτικά οι παρεμβάσεις που θα ενεργοποιηθούν από την 1η Ιανουαρίου 2024, όπως αυτές έχουν ανακοινωθεί από το υπουργείο Οικονομικών","Σύντομα η αγορά ακινήτων δεν θα είναι πια όπως τη γνωρίζαμε. Το υπουργείο Εθνικής Οικονομίας και Οικονομικών, με τις πρωτοβουλίες που αναλαμβάνει, επιχειρεί να βάλει σε μια τάξη την αγορά των βραχυχρόνιων μισθώσεων, εξισώνοντας τις -από πλευράς φορολογίας- με αυτές των ξενοδοχείων και των ενοικιαζόμενων δωματίων, ενώ επίσης περιορίζει τη χρήση «μαύρου χρήματος» για τις αγοραπωλησίες ακινήτων. Σύμφωνα με το Αθηναϊκό Πρακτορείο, ταυτόχρονα με την πρώτη κίνηση στην αγορά του Airbnb, ενισχύεται το Ταμείο Αλληλεγγύης που αφορά την αποκατάσταση ζημιών από φυσικές καταστροφές. Επιγραμματικά, τα μέτρα που έρχονται για το επόμενο χρονικό διάστημα εστιάζουν στην κατάργηση μετρητών σε αγορές ακινήτων και στη θέσπιση ακόμη πιο αυστηρών ποινών για ιδιοκτήτες και διαχειριστές ακινήτων οι οποίοι δεν δηλώνουν στην εφορία τα ακίνητα που προορίζονται για βραχυχρόνιες μισθώσεις τύπου Airbnb. Με την τελευταία παρέμβαση επιχειρείται η αντιμετώπιση των αρνητικών συνεπειών στην κτηματαγορά και ειδικά στο κομμάτι που αφορά την ενοικιαζόμενη κατοικία. Κομβικής σημασίας, επίσης, είναι και η παρέμβαση που προβλέπει τη θέσπιση ΦΠΑ για τις βραχυχρόνιες μισθώσεις, με άνοιγμα βιβλίων για όλους εκείνους που εκμεταλλεύονται πάνω από δύο ακίνητα βραχυχρόνιας μίσθωσης, καθώς επίσης και η επιβολή φόρου διαμονής σε 170.000 ακίνητα, ανάλογου με αυτόν που ισχύει σε ξενοδοχεία και ετοιμαζόμενα δωμάτια. Σύμφωνα με τα στοιχεία που δημοσιοποίησε η ΑΑΔΕ, προκύπτει ότι τα φυσικά πρόσωπα κατέχουν τη συντριπτική πλειονότητα των ακινήτων που προορίζονται για βραχυχρόνιες μισθώσεις και συγκεκριμένα τα 8 στα 10 ακίνητα που έχουν καταχωριστεί στο Μητρώο Βραχυχρόνιων Μισθώσεων έχουν ιδιοκτήτη ή διαχειριστή φυσικό πρόσωπο. Παράλληλα, μέσα στο επόμενο έτος 7.440 ιδιοκτήτες και διαχειριστές ακινήτων θα κληθούν να καταβάλλουν ΦΠΑ και τέλος παρεπιδημούντων, εκτός και εάν μετατρέψουν τις βραχυχρόνιες μισθώσεις σε μακροχρόνιες. Ας δούμε αναλυτικά όλες τις παρεμβάσεις που θα ενεργοποιηθούν από την 1η Ιανουαρίου 2024, όπως αυτές έχουν ανακοινωθεί από το υπουργείο Οικονομικών. Στον τομέα των βραχυχρόνιων μισθώσεων θεσμοθετείται συνδυασμός παρεμβάσεων με στόχο την αντιμετώπιση αθέμιτου ανταγωνισμού με τα ξενοδοχεία (στις περιπτώσεις που η δραστηριότητα σε αυτά αποκτά επιχειρηματικά χαρακτηριστικά χωρίς, έως τώρα, να συνοδεύεται από τις αντίστοιχες υποχρεώσεις), αλλά και την αντιμετώπιση των δευτερογενών αρνητικών επιπτώσεων στην κτηματαγορά και στα ενοίκια. Δεν θίγεται η ανάπτυξη των βραχυχρόνιων μισθώσεων που αποτελούν σημαντική πηγή εισοδήματος για χιλιάδες ιδιοκτήτες ακινήτων, αλλά και για τη χώρα συνολικά. Οι παρεμβάσεις περιλαμβάνουν τα εξής: 1. Τροποποίηση ορισμού της Βραχυχρόνιας Μίσθωσης: Βραχυχρόνια μίσθωση θα ορίζεται η μίσθωση ή υπεκμίσθωση για συγκεκριμένη χρονική διάρκεια, μικρότερη των 60 ημερών, ακινήτου που είναι αναρτημένο σε ψηφιακή πλατφόρμα και εφόσον δεν παρέχονται άλλες υπηρεσίες πλην της διαμονής και της παροχής κλινοσκεπασμάτων. 2. Δημιουργείται νέος Κωδικός Αριθμός Δραστηριότητας (ΚΑΔ) ειδικά για Βραχυχρόνια Μίσθωση. Ολα τα νομικά πρόσωπα και τα φυσικά που ασκούν επιχειρηματική δραστηριότητα βραχυχρόνιας μίσθωσης θα υποχρεούνται σε έναρξη ή προσθήκη δραστηριότητας με βάση τον νέο ΚΑΔ. 3. Υποχρέωση έναρξης επιχειρηματικής δραστηριότητας για φυσικά πρόσωπα που διαθέτουν σε ψηφιακή πλατφόρμα τρία ή περισσότερα προς εκμίσθωση/υπεκμίσθωση για σκοπούς βραχυχρόνιας μίσθωσης. Με τη συγκεκριμένη παρέμβαση οι ιδιώτες που αναρτούν προς μίσθωση (ή υπεκμίσθωση) τρία ή περισσότερα ακίνητα σε ψηφιακή πλατφόρμα θα καθίστανται επιχειρήσεις (ατομική ή νομικό πρόσωπο) και θα υποχρεούνται σε έναρξη όπως υποχρεούνται ήδη τα νομικά πρόσωπα που ασκούν τη συγκεκριμένη δραστηριότητα (με ανάλογες ασφαλιστικές εισφορές, τέλος επιτηδεύματος και ΦΠΑ από το πρώτο ακίνητο). 4. Επιβολή ΦΠΑ, Τέλους Παρεπιδημούντων και τέλους αντιμετώπισης των συνεπειών της κλιματικής αλλαγής που αντικαθιστά το φόρο διαμονής: Για τους εκμισθωτές/ υπεκμισθωτές νομικά πρόσωπα/ατομικές επιχειρήσεις με ΚΑΔ βραχυχρόνιας μίσθωσης: α) το εισόδημα από βραχυχρόνιες μισθώσεις ακινήτων θα υπόκειται σε ΦΠΑ, β) θα υπόκεινται σε Τέλος Παρεπιδημούντων και γ) θα υπόκεινται σε τέλος αντιμετώπισης των συνεπειών της κλιματικής αλλαγής που αντικαθιστά το φόρο διαμονής. Επισημαίνεται ότι το νέο τέλος που αντικαθιστά τον φόρο διαμονής θα ισχύει και για τις βραχυχρόνιες μισθώσεις των εκμισθωτών/υπεκμισθωτών φυσικών προσώπων (ιδιωτών) με ένα ή δύο ακίνητα (περισσότερες πληροφορίες για το τέλος αντιμετώπισης των συνεπειών της κλιματικής αλλαγής στο τέλος του σημειώματος, στην ενότητα για τις φυσικές καταστροφές). Η παλιά κλίμακα του φόρου διαμονής και το νέο τέλος αντιμετώπισης των συνεπειών της κλιματικής αλλαγής, ανάλογα με την κατηγορία του καταλύματος, έχουν ως εξής: 5. Εντατικοποίηση ελέγχων, με βάση τα δεδομένα των ηλεκτρονικών πλατφορμών και επιβολή κυρώσεων στις περιπτώσεις φοροδιαφυγής ή παροχής επιπρόσθετων υπηρεσιών, πλην της διαμονής και της παροχής κλινοσκεπασμάτων. 6. Αυστηροποίηση κυρώσεων: Σε περίπτωση μη εγγραφής στο Μητρώο Ακινήτων Βραχυχρόνιας Μίσθωσης, αυστηροποιείται το πρόστιμο και ορίζεται, ανά χρήση, σε 50%, των ακαθάριστων εσόδων του τελευταίου φορολογικού έτους και κατ’ ελάχιστο 5.000 ευρώ (σήμερα το πρόστιμο είναι οριζόντιο και ανέρχεται σε 5.000 ευρώ). Σε περίπτωση υποτροπής για επόμενη χρήση το ανωτέρω πρόστιμο θα διπλασιάζεται. 7. Εκμίσθωση συνόλου διαμερισμάτων πολυκατοικίας: Σε περίπτωση που το σύνολο των διαμερισμάτων πολυκατοικίας ή συγκροτήματος κατοικιών διατίθεται προς βραχυχρόνια μίσθωση θα θεωρείται τουριστικό κατάλυμα, το οποίο θα πρέπει να διαθέτει την αντίστοιχη αδειοδότηση. Σημειώνεται ότι στο Μητρώο Ακινήτων Βραχυχρόνιας Διαμονής της ΑΑΔΕ είναι καταχωρισμένα 168.819 ακίνητα που ανήκουν σε 107.719 ΑΦΜ (νομικά και φυσικά πρόσωπα). Από αυτά: * 27.367 ακίνητα ανήκουν σε 5.297 νομικά πρόσωπα * 141.452 ακίνητα ανήκουν σε 102.422 φυσικά πρόσωπα. Από αυτά έως 2 ακίνητα έχουν 94.982 φυσικά πρόσωπα (92,7% των φυσικών προσώπων). Τρία ή περισσότερα ακίνητα έχουν 7.440 φυσικά πρόσωπα και αντιστοιχούν σε 30.329 ακίνητα. Συνεπώς, συνολικά θα κληθούν να καταβάλουν ΦΠΑ και τέλος παρεπιδημούντων 7.440 φυσικά πρόσωπα και 5.297 νομικά πρόσωπα με 57.696 ακίνητα (το 34,2% των ακινήτων), εκτός εάν επιλέξουν μέρος αυτών να τα μετατρέψουν σε μακροχρόνια μίσθωση. Σημειώνεται ότι 4.100 φυσικά πρόσωπα έχουν ακριβώς τρία ακίνητα (και επιπλέον 1.687 φυσικά πρόσωπα έχουν τέσσερα ακίνητα). Τέλος, στο εξής όλες οι αγοραπωλησίες ακινήτων θα γίνονται μόνο με τραπεζικά μέσα πληρωμής. Στο πλαίσιο αυτό, τα συμβόλαια αγοραπωλησίας ακινήτων θα αναγράφουν υποχρεωτικά την εξόφληση του τιμήματος μεταβίβασης αποκλειστικά με τραπεζικά μέσα πληρωμής. Στόχος είναι να καταργηθεί η δυνατότητα αγοράς ακινήτων με μετρητά που συντηρεί φαινόμενα φοροδιαφυγής και ξεπλύματος βρώμικου χρήματος, καθώς δεν είναι λίγες οι περιπτώσεις συναλλαγών με «αγνώστου προέλευσης» χρήμα. Με βάση τα στοιχεία του υπουργείου Οικονομικών, από την έναρξη λειτουργίας της πλατφόρμας myPROPERTY, τον Μάρτιο του 2021, έχουν καταχωριστεί 42.613 δηλώσεις μεταβίβασης ακινήτων, το τίμημα των οποίων εξοφλήθηκε αποκλειστικά με μετρητά και ανέρχεται αθροιστικά στα 462.493.710,3 ευρώ. Εχουν καταχωριστεί επιπλέον 41.741 δηλώσεις μεταβίβασης ακινήτων το τίμημα των οποίων εξοφλήθηκε εν μέρει μόνο με μετρητά και ανέρχεται αθροιστικά στα 2.980.580.395.13 ευρώ, χωρίς να υπάρχουν στοιχεία για το ύψος του ποσού που καταβλήθηκε με μετρητά. Πηγή: ΑΠΕ – ΜΠΕ",https://www.kathimerini.gr/wp-content/uploads/2023/09/e6fc753364ae6d52362cf801d99dac9e_athenashutterstock_1144731266-1-1-660x370.jpg?v=1695534801,Φωτ. Shutterstock
https://www.kathimerini.gr/economy/562633327/neo-kathestos-gia-osoys-echoyn-pano-apo-dyo-airbnb/,Νέο καθεστώς για όσους έχουν πάνω από δύο Airbnb,2023-09-25,08:32:22,Οικονομία,Ηλίας Μπέλλος,"Καλούνται να ανοίξουν βιβλία, επιβάλλονται τέλη διαμονής και ΦΠΑ","Στην Αθήνα υπάρχουν τουλάχιστον 50 σχήματα που διαθέτουν μέσω βραχυχρόνιων μισθώσεων περισσότερα από 20 κατοικίες το καθένα. Δέκα από αυτά μάλιστα εκμεταλλεύονται περισσότερα από 50 δωμάτια και έως και 110 το καθένα, σύμφωνα με τα δεδομένα της insideairbnb για την πρωτεύουσα. Πρόκειται προφανώς για επαγγελματικής κλίμακας δραστηριότητα φιλοξενίας, αφού υπάρχει πλήθος ξενοδοχείων με λιγότερα δωμάτια από αυτά. Και καθώς πολλά από αυτά τα δωμάτια βρίσκονται σε ένα κτίριο, θα κληθούν πλέον να αδειοδοτηθούν σαν κανονικά ξενοδοχεία. Υπάρχει όμως και μια κατηγορία ιδιοκτητών με τρία ή και περισσότερα ακίνητα, που μετά τις πρόσφατες αποφάσεις της κυβέρνησης καλούνται να ανοίξουν βιβλία επιχείρησης και θα υπάγονται από τις αρχές του 2024 σε φόρο προστιθέμενης αξίας, φορολογικό συντελεστή επιχειρήσεων, τέλη παρεπιδημούντων και τέλη διαμονής. Τα μέτρα αφορούν ουσιαστικά το ένα σε κάθε τρία ακίνητα που διατίθενται μέσω ηλεκτρονικών πλατφορμών. Πόσοι ακριβώς είναι λοιπόν αυτοί οι ιδιοκτήτες που έχουν τουλάχιστον τρία ακίνητα προς εκμετάλλευση μέσω βραχυχρόνιας μίσθωσης; Στο Μητρώο Ακινήτων Βραχυχρόνιας Διαμονής της ΑΑΔΕ είναι καταχωρισμένα 168.819 ακίνητα που ανήκουν σε 107.719 ΑΦΜ (νομικά και φυσικά πρόσωπα). Από αυτά, τα 27.367 ανήκουν σε 5.297 νομικά πρόσωπα και άλλα 141.452 ακίνητα ανήκουν σε 102.422 φυσικά πρόσωπα. Από αυτά, έως 2 ακίνητα έχουν 94.982 φυσικά πρόσωπα (92,7% των φυσικών προσώπων). Τρία ή περισσότερα ακίνητα έχουν 7.440 φυσικά πρόσωπα και αντιστοιχούν σε 30.329 ακίνητα. Συνεπώς, συνολικά θα κληθούν να καταβάλουν ΦΠΑ και τέλος παρεπιδημούντων 7.440 φυσικά πρόσωπα και 5.297 νομικά πρόσωπα με 57.696 ακίνητα (το 34,2% των ακινήτων), εκτός εάν επιλέξουν μέρος αυτών να τα μετατρέψουν σε μακροχρόνια μίσθωση. Σημειώνεται ότι 4.100 φυσικά πρόσωπα έχουν ακριβώς τρία ακίνητα (και επιπλέον 1.687 φυσικά πρόσωπα έχουν τέσσερα ακίνητα). Κοινή παραδοχή είναι πως πλέον οι βραχυχρόνιες μισθώσεις, ήτοι η διαμονή επισκεπτών σε διαμερίσματα και κατοικίες που ενοικιάζονται για μικρά χρονικά διαστήματα με κρατήσεις μέσω των διαδικτυακών πλατφορμών (Airbnb, Booking, Trip Advisor κ.ά.), αποτελούν αναπόσπαστο μέρος του ελληνικού τουριστικού προϊόντος και των επιλογών φιλοξενίας στην Ελλάδα. Μάλιστα, μελέτη της Grant Thornton (2022) δείχνει πως ο κύκλος εργασιών που δημιουργούν οι βραχυχρόνιες μισθώσεις αντιστοιχεί στο 14,41% της συνολικής οικονομικής δραστηριότητας του ελληνικού τουρισμού, ενώ οι δαπάνες για διαμονή σε τέτοια καταλύματα στα τέλη του προηγούμενου έτους άγγιζαν το 1,4 δισ. Σήμερα, σχεδόν έναν χρόνο δηλαδή μετά και καθώς ο ελληνικός τουρισμός οδεύει προς μία νέα χρονιά-ρεκόρ αφίξεων και εισπράξεων, η εν λόγω δραστηριότητα εκτιμάται πως έχει αγγίξει το 20% της συνολικής τουριστικής οικονομίας και τα έσοδα όσων εκμισθώνουν βραχυχρόνια ακίνητά τους έχουν ξεπεράσει το 1,5 δισ. ευρώ. Οι πολυκατοικίες που έχουν μετατραπεί ολόκληρες σε Airbnb θα πρέπει να αδειοδοτηθούν σαν κανονικά ξενοδοχεία. Ο κύκλος εργασιών των βραχυχρόνιων μισθώσεων στην Ελλάδα, άμεσος (δηλαδή τα μισθώματα) και έμμεσος (δηλαδή οι δαπάνες που πραγματοποιούνται από τους ενοίκους), υπολογίζεται πως το 2022 διαμορφώθηκε στα 3,3 δισ. ευρώ από 2,96 δισ. το 2019 και 1,42 δισ. το 2016, σύμφωνα με την έρευνα της Grant Thornton που έγινε για λογαριασμό του Ξενοδοχειακού Επιμελητηρίου Ελλάδος. Σύμφωνα με τη δεσπόζουσα διαδικτυακή πλατφόρμα βραχυχρόνιων μισθώσεων, την Airbnb, «η συντριπτική πλειονότητα των Ελλήνων οικοδεσποτών –περίπου το 70%– έχει μόνο μία καταχώριση και πολλές βρίσκονται εκτός αστικών κέντρων. Ο τυπικός οικοδεσπότης στην Ελλάδα κέρδισε περίπου 3.700 ευρώ το 2022. Πάνω από τα δύο τρίτα των οικοδεσποτών λένε ότι χρησιμοποιούν τα έσοδα από την Airbnb για να αντέξουν οικονομικά το αυξανόμενο κόστος ζωής, καθώς αυξάνονται οι τιμές της ενέργειας και οι αποπληρωμές στεγαστικών δανείων». Μιλώντας στην «Καθημερινή», η υπεύθυνη δημόσιας πολιτικής και εκστρατείας της Airbnb για τη Νότια Ευρώπη, Βαλεντίνα Ρέινο (Head of Public Policy & Campaign) εξηγεί πως «η Airbnb έχει πρωτοστατήσει εδώ και πολύ καιρό στην υπεράσπιση προοδευτικών κανόνων για τον κλάδο και χαιρετίζει την απόφαση της κυβέρνησης να καθιερώσει σαφέστερα τον διαχωρισμό μεταξύ μεμονωμένων και επαγγελματιών οικοδεσποτών». Ωστόσο, συμπληρώνει ότι «νέοι, περισσότερο περιοριστικοί κανόνες που υποστηρίζονται από κάποιους, θα πρέπει να βρουν μια ισορροπία μεταξύ της προστασίας της στέγασης και της υποστήριξης των απλών οικογενειών που νοικιάζουν τον χώρο τους για να βοηθήσουν οικονομικά το σπίτι τους: μέτρα, όπως ο περιορισμός στις ημέρες διανυκτέρευσης, θα μπορούσαν να βλάψουν τις ελληνικές οικογένειες και τον τουριστικό τομέα, θέτοντας επίσης σε κίνδυνο το έργο που έχει γίνει με την ΑΑΔΕ». Στο πλαίσιο της παρέμβασης της πολιτείας στην αγορά βραχυχρόνιων μισθώσεων και στον στόχο εξάλειψης φαινομένων φοροδιαφυγής, υπογράφηκε αυτή την εβδομάδα νέο επικαιροποιημένο μνημόνιο συνεργασίας μεταξύ της Ανεξάρτητης Αρχής Δημοσίων Εσόδων και των Airbnb, Booking.com και Expedia Group/VRBO. Με τη νέα συμφωνία, οι ψηφιακές πλατφόρμες πλέον θα εισάγουν συντακτικούς ελέγχους στο πεδίο όπου αναγράφονται οι αριθμοί μητρώου των ακινήτων (ΑΜΑ/ ΕΣΛ/ ΜΑΓ) προς αποφυγή λαθών και καταστρατηγήσεων από τους διαχειριστές, θα αποστέλλουν επιπλέον το όνομα και το επίθετο του κατόχου λογαριασμού IBAN για την ταυτοποίηση και τον έλεγχο των διαχειριστών, θα συμπεριλαμβάνουν το σύνολο των ετησίων ενοικιάσεων (διανυκτερεύσεων) της κάθε καταχώρισης, θα επιστρέφουν στην ΑΑΔΕ, σε μορφή αρχείου, και τους διαχειριστές που δεν συμμορφώθηκαν, ενώ έχουν ήδη λάβει ειδοποιήσεις για να συμπληρώσουν ή να διορθώσουν τον αριθμό του ακινήτου τους. Οι βραχυχρόνιες μισθώσεις δεν ενοχοποιούνται από τους επικριτές τους μόνο για αθέμιτο ανταγωνισμό έναντι της συντεταγμένης ξενοδοχίας και διαφυγόντα έσοδα για το Δημόσιο. Δέχονται έντονη κριτική και για σειρά άλλων επιπτώσεων. Αυτές είναι οι μεγάλες αυξήσεις των ενοικίων και η αδυναμία εξεύρεσης σπιτιών στους τουριστικούς προορισμούς για δημόσιους λειτουργούς, εργαζομένους στον τουρισμό, ιατρούς, δασκάλους και άλλες απαραίτητες για τη λειτουργία των τοπικών κοινωνιών ειδικότητες. Επιπλέον, σύμφωνα με την Grant Thornton, μεταξύ των επιπτώσεων είναι και ο κίνδυνος αλλοίωσης του χαρακτήρα γειτονιών, οικισμών πόλεων και νησιών. Οπως και σε αντίστοιχες διεθνείς έρευνες, έτσι και εδώ γίνεται λόγος για «αλλοίωση των αστικών χαρακτηριστικών, της τοπικής φυσιογνωμίας και της πολιτιστικής ταυτότητας των προορισμών». Διαπιστώνεται, επίσης, ότι λόγω ανεπαρκούς τεχνογνωσίας πολλών ιδιοκτητών, ανακύπτουν ζητήματα όχλησης, ορθής συντήρησης και ανακαίνισης. Αυτά με τη σειρά τους οδηγούν, σύμφωνα με την Grant Thornton, σε «κίνδυνο υποβάθμισης της ποιότητας του ελληνικού τουριστικού προϊόντος και αρνητικής επίδρασης στην προβολή του σε διεθνές επίπεδο».",https://www.kathimerini.gr/wp-content/uploads/2023/09/doc-20230922f-660x370.jpg?v=1695451553,
https://www.kathimerini.gr/economy/562633321/airbnb-me-poia-kolpa-tha-epidioxoyn-na-apofygoyn-tis-epivarynseis/,Airbnb: Με ποια κόλπα θα επιδιώξουν να αποφύγουν τις επιβαρύνσεις,2023-09-27,07:19:28,AKINHTA,Προκόπης Χατζηνικολάου,"Σε μεταβιβάσεις, προσωρινές μισθώσεις και επικαρπίες αναμένεται να καταφύγουν οι ιδιοκτήτες τριών ή περισσότερων ακινήτων","Με μεταβιβάσεις ακινήτων, προσωρινές μισθώσεις και επικαρπίες θα απαντήσουν οι ιδιοκτήτες ακινήτων στα νέα μέτρα που εξήγγειλε η κυβέρνηση για τις βραχυχρόνιες μισθώσεις. Συγκεκριμένα, οι ιδιοκτήτες που διαθέτουν από τρία ακίνητα και πάνω και τα οποία τα μισθώνουν μέσα από τις πλατφόρμες τύπου Airbnb, υποχρεούνται πλέον να ανοίξουν βιβλία, να καταβάλλουν ΦΠΑ και τέλος παρεπιδημούντων. Η εξέλιξη αυτή κοστίζει καθώς η σύσταση εταιρείας οδηγεί σε σειρά πρόσθετων υποχρεώσεων και εξόδων. Από τον λογιστή, μέχρι και εισφορές στον ΕΦΚΑ. Ο τρόπος, όπως αναφέρουν οι εμπλεκόμενοι στον χώρο, είναι να «σπάσουν» τα ακίνητα στα μέλη της οικογένειας. Συγκεκριμένα, κάποιος που διαθέτει τρία ακίνητα μπορεί να μεταβιβάσει (με γονική παροχή) ένα ή δύο στο παιδί του και μάλιστα χωρίς κανέναν φόρο (ισχύει αφορολόγητο μέχρι του ποσού των 800.000 ευρώ). Επίσης, για παράδειγμα, μπορεί να δώσει την επικαρπία για έξι ή και περισσότερα χρόνια, καθιστώντας επί της ουσίας υπεύθυνο του ακινήτου τον επικαρπωτή. Ενας ακόμα τρόπος που μπορεί να χρησιμοποιήσει κάποιος για να αποφύγει τη σύσταση εταιρείας είναι κάποιο από τα ακίνητα να μισθωθεί προσωρινά. Ουσιαστικά αυτή η μέθοδος χρησιμοποιείται κυρίως για τους νομάδες, οι οποίοι έχουν την κύρια κατοικία τους, για παράδειγμα, στη Γερμανία και ξεχειμωνιάζουν στην Ελλάδα για περίοδο έξι μηνών. Τα οφέλη είναι πολύ μεγαλύτερα για τον ιδιοκτήτη από τη μακροχρόνια μίσθωση των τριών τουλάχιστον ετών και αποφεύγονται και τα «φέσια» που αντιμετωπίζουν σήμερα πολλοί ιδιοκτήτες ακινήτων. Μάλιστα, συνήθως το ποσό προκαταβάλλεται για ολόκληρη την περίοδο. Ωστόσο, οι παραπάνω λύσεις που αναμένεται να ακολουθήσουν οι περισσότεροι εκ των ιδιοκτητών που δραστηριοποιούνται στις βραχυχρόνιες μισθώσεις δεν αφορούν όλους. Για παράδειγμα, κάποιος που δεν έχει παιδιά για να μεταβιβάσει το ακίνητο ή τα ακίνητά του και είναι δημόσιος υπάλληλος, συνταξιούχος ή ακόμα και δικηγόρος, θα πρέπει ενδεχομένως να βρει διαφορετικές λύσεις. Και αυτό καθώς ο δημόσιος υπάλληλος δεν μπορεί να είναι και ταυτόχρονα ελεύθερος επαγγελματίες και να δίνει εισφορές στον ΕΦΚΑ, καθώς υπάρχει ασυμβίβαστο. Ασυμβίβαστο υπάρχει και για τους δικηγόρους, ενώ ο συνταξιούχους θα πρέπει να ανοίξει βιβλία και να πληρώνει εισφορές, κάτι που θα οδηγήσει στη μείωση της σύνταξής του. Σε αυτές τις περιπτώσεις αναγκαστικά όσοι διαθέτουν περισσότερα από τρία ακίνητα θα πρέπει να ακολουθήσουν για κάποια από τα ακίνητά τους είτε τον δρόμο της προσωρινής μίσθωσης, είτε της μακροχρόνιας, καθώς δεν μπορούν να προχωρήσουν στη σύσταση εταιρείας ή έναρξη επιτηδεύματος. Ετσι, λοιπόν, τα 7.440 φυσικά πρόσωπα που διαθέτουν τρία ή περισσότερα ακίνητα και συνολικά έχουν 30.329 ακίνητα, θα πρέπει εφόσον θέλουν να αποφύγουν την ταλαιπωρία αλλά και επιπλέον χρεώσεις να διαλέξουν μία από τις παραπάνω λύσεις. Σύμφωνα με την αγορά, οι περισσότεροι θα προχωρήσουν στη μεταβίβαση του ακινήτου στα παιδιά τους. Κάτι που θα έπρατταν μελλοντικά, θα το κάνουν τώρα δεδομένου ότι ισχύει και το αφορολόγητο όριο. Αυτό που δεν πρόκειται να γλιτώσει κανείς από τους 170.000 ιδιοκτήτες ακινήτων είναι το τέλος διαμονής (τέλος αντιμετώπισης των συνεπειών της κλιματικής αλλαγής), το οποίο θα φθάσει σε 1,5 ευρώ ανά ημέρα. Από το τέλος διαμονής το ελληνικό Δημόσιο μπορεί να εισπράξει δυνητικά περισσότερα από 38 εκατ. ευρώ, καθώς με βάση τα τελευταία στοιχεία οι διανυκτερεύσεις για τις βραχυχρόνιες μισθώσεις ανήλθαν το προηγούμενο έτος σε 25,5 εκατομμύρια. Οι αλλαγές στις βραχυχρόνιες μισθώσεις: 1. Τροποποίηση ορισμού της βραχυχρόνιας μίσθωσης: Βραχυχρόνια μίσθωση θα ορίζεται η μίσθωση ή υπεκμίσθωση για συγκεκριμένη χρονική διάρκεια, μικρότερη των 60 συνεχόμενων ημερών, ακινήτου που είναι αναρτημένο σε ψηφιακή πλατφόρμα και εφόσον δεν παρέχονται άλλες υπηρεσίες πλην της διαμονής και της παροχής κλινοσκεπασμάτων. 2. Δημιουργείται νέος Κωδικός Αριθμός Δραστηριότητας (ΚΑΔ) ειδικά για βραχυχρόνια μίσθωση. Ολα τα νομικά πρόσωπα και τα φυσικά που ασκούν επιχειρηματική δραστηριότητα βραχυχρόνιας μίσθωσης θα υποχρεούνται σε έναρξη ή προσθήκη δραστηριότητας με βάση τον νέο ΚΑΔ. 3. Υποχρέωση έναρξης επιχειρηματικής δραστηριότητας για φυσικά πρόσωπα που διαθέτουν σε ψηφιακή πλατφόρμα τρία ή περισσότερα προς εκμίσθωση/υπεκμίσθωση για σκοπούς βραχυχρόνιας μίσθωσης. Με τη συγκεκριμένη παρέμβαση οι ιδιώτες που αναρτούν προς μίσθωση (ή υπεκμίσθωση) τρία ή περισσότερα ακίνητα σε ψηφιακή πλατφόρμα, θα καθίστανται επιχειρήσεις (ατομική ή νομικό πρόσωπο) και θα υποχρεούνται σε έναρξη όπως υποχρεούνται ήδη τα νομικά πρόσωπα που ασκούν τη συγκεκριμένη δραστηριότητα (με ανάλογες ασφαλιστικές εισφορές, τέλος επιτηδεύματος και ΦΠΑ από το πρώτο ακίνητο). 4. Επιβολή ΦΠΑ, τέλους παρεπιδημούντων και τέλους αντιμετώπισης των συνεπειών της κλιματικής αλλαγής που αντικαθιστά τον φόρο διαμονής: Για τους εκμισθωτές/ υπεκμισθωτές νομικά πρόσωπα/ατομικές επιχειρήσεις με ΚΑΔ βραχυχρόνιας μίσθωσης: α) Το εισόδημα από βραχυχρόνιες μισθώσεις ακινήτων θα υπόκειται σε ΦΠΑ. β) Θα υπόκεινται σε τέλος παρεπιδημούντων. γ) Θα υπόκεινται σε τέλος αντιμετώπισης των συνεπειών της κλιματικής αλλαγής που αντικαθιστά τον φόρο διαμονής.",https://www.kathimerini.gr/wp-content/uploads/2023/09/1971f54f18489c0e65886e8c11b3e23f_akinetashutterstock_752973460-1-660x370.jpg?v=1695419954,"Αυτό που δεν πρόκειται να γλιτώσει κανείς από τους 170.000 ιδιοκτήτες ακινήτων βραχυχρόνιας μίσθωσης είναι το τέλος διαμονής, το οποίο θα φθάσει σε 1,5 ευρώ ανά ημέρα. [SHUTTERSTOCK]"
https://www.kathimerini.gr/economy/562627282/eisodimata-airbnb-forodiafygi-ola-osa-prepei-na-xerete-gia-ta-nea-metra/,"Εισοδήματα, Airbnb, φοροδιαφυγή – Ολα όσα πρέπει να ξέρετε για τα νέα μέτρα",2023-09-20,15:27:52,ΥΠΟΥΡΓΕΙΟ ΟΙΚΟΝΟΜΙΚΩΝ,Newsroom,"Ο κυβερνητικός σχεδιασμός για τη στήριξη των πολιτών αλλά και την αντιμετώπιση της φοροδιαφυγής, στο πλαίσιο των εξαγγελιών του πρωθυπουργού","Μέσα από δώδεκα ερωτήσεις και απαντήσεις, το υπουργείο Οικονομικών αποσαφηνίζει τον κυβερνητικό σχεδιασμό για τη στήριξη των πολιτών αλλά και την αντιμετώπιση της φοροδιαφυγής, στο πλαίσιο των εξαγγελιών του πρωθυπουργού στη ΔΕΘ αλλά και της εξειδίκευσης από το οικονομικό επιτελείο. 1) Γιατί οι συνταξιούχοι με προσωπική διαφορά θα λάβουν φέτος επίδομα προσωπικής διαφοράς 100-200 ευρώ, ενώ την προηγούμενη φορά έλαβαν επίδομα 200-300 ευρώ; Το ύψος του επιδόματος προσωπικής διαφοράς δεν μπορεί να είναι μεγαλύτερο από το ύψος της μόνιμης αύξησης που λαμβάνουν οι συνταξιούχοι. Είναι πρωτίστως θέμα δικαιοσύνης σε σχέση με εκείνους τους συνταξιούχους, που είδαν μεγαλύτερες περικοπές στο παρελθόν και κατά κύριο λόγο είναι εκείνοι χωρίς προσωπική διαφορά. Υπενθυμίζεται ότι οι συντάξεις από 1/1/2023 αυξήθηκαν κατά 7,75% και το επίδομα προσωπικής διαφοράς για το 2023 ορίστηκε στα 200-300 ευρώ. Τον Ιανουάριο 2024 η αύξηση στις συντάξεις προβλέπεται ότι θα είναι της τάξης του 3%. Συνεπώς, για παράδειγμα, εάν ένας συνταξιούχος με αποδοχές 1.000 ευρώ έπαιρνε και πάλι το 2024 προσωπική διαφορά 300 ευρώ (25 ευρώ τον μήνα αφορολόγητα) τότε θα εισέπραττε σχεδόν την ίδια αύξηση με συνταξιούχο που έχει ίδιες αποδοχές (1.000 ευρώ τον μήνα), αλλά δεν έχει προσωπική διαφορά και θα λάβει την αύξηση του 3%, δηλαδή 30 ευρώ τον μήνα. Υπενθυμίζεται ότι σύμφωνα με τις ανακοινώσεις, που έγιναν, το πλαίσιο για την προσωπική διαφορά έχει ως εξής: -Για περίπου 750.000 συνταξιούχους με συντάξεις έως 1.600 ευρώ, που έχουν προσωπική διαφορά (άνω των 10 ευρώ), θα δοθεί στα τέλη Δεκεμβρίου 2023 έκτακτη οικονομική ενίσχυση από 100 έως 200 ευρώ. Το δημοσιονομικό κόστος εκτιμάται σε περίπου 107 εκατ. ευρώ. Συγκεκριμένα: *για όσους λαμβάνουν άθροισμα κύριων συντάξεων έως 700 ευρώ θα δοθεί ενίσχυση 200 ευρώ, *για όσους λαμβάνουν άθροισμα κύριων συντάξεων από 700,1 έως 1.100 ευρώ θα δοθεί ενίσχυση 150 ευρώ, *για όσους λαμβάνουν άθροισμα κύριων συντάξεων από 1100,1 έως 1600 ευρώ θα δοθεί ενίσχυση 100 ευρώ. 2) Ποιοι θα λάβουν το market pass έως το τέλος του χρόνου και γιατί δεν συνεχίζεται η καθολική εφαρμογή του μέτρου; Καταρχάς, μόλις πριν από λίγο διάστημα ψηφίστηκε η επέκταση του market pass για όλους τους δικαιούχους έως τα τέλη Οκτωβρίου. Μάλιστα η πλατφόρμα των αιτήσεων έχει ήδη ανοίξει και οι πληρωμές θα γίνουν έως τις 5 Νοεμβρίου. Από την 1η Νοεμβρίου και έως το τέλος του έτους το market pass συνεχίζει να εφαρμόζεται μόνο στις περιοχές που επλήγησαν από τις φυσικές καταστροφές και διπλασιάζεται. Η απάντηση στο ερώτημα γιατί δεν συνεχίζεται το market pass για όλους και το επόμενο έτος, είναι διότι η κυβέρνηση επιλέγει τη μόνιμη και σταθερή ενίσχυση των εισοδημάτων των πολιτών, που έρχεται μέσω των αυξήσεων στις αποδοχές τους. Οι αυξήσεις στους δημοσίους υπαλλήλους, στις συντάξεις από τις αρχές του νέου έτους, η αύξηση κατά 8% του Ελάχιστου Εγγυημένου Εισοδήματος, οι αυξήσεις στα αναπηρικά επιδόματα που ήδη εφαρμόζονται, το «ξεπάγωμα» των τριετιών και η εκ νέου αύξηση του κατώτατου μισθού από τις αρχές του νέου έτους, ενισχύουν σταθερά και μόνιμα τα εισοδήματα των πολιτών και εξυπηρετούν αυτή τη στρατηγική. Επιπλέον, το υπουργείο Ανάπτυξης ανακοίνωσε τέσσερις νέες πρωτοβουλίες για τη συγκράτηση των τιμών που περιλαμβάνουν ειδική επισήμανση στα ράφια για προϊόντα με μειωμένες τιμές, υποχρέωση των σούπερ μάρκετ να κοινοποιούν στο υπουργείο Ανάπτυξης τους τιμοκαταλόγους των προμηθευτών, δημοσίευση των τιμών λιανικής στα βασικότερα φρούτα και λαχανικά στον ιστότοπο e-katanalotis και ειδική εφαρμογή (app) για την υποβολή καταγγελιών και μέσω κινητού τηλεφώνου. 3) Γιατί δεν χορηγείται φέτος το επίδομα θέρμανσης στην αντλία; Οι τιμές του πετρελαίου θέρμανσης πέρυσι -στην έναρξη της χειμερινής περιόδου- εξαιτίας της ενεργειακής κρίσης διαμορφώνονταν σε πολύ υψηλότερα επίπεδα σε σχέση με τις επικρατούσες εκτιμήσεις για την τιμή εκκίνησης του καυσίμου τον προσεχή Οκτώβριο, αν και η εν λόγω αγορά έχει πάντοτε τις δικές της αβεβαιότητες. Πρακτικά η τιμή έναρξης πέρυσι, μετά την κρατική επιδότηση στην αντλία και τις επιπλέον εκπτώσεις από την αγορά, διαμορφώθηκε κοντά στα επίπεδα που εκτιμάται ότι θα κινηθεί φέτος χωρίς τις επιδοτήσεις αυτές. Συνεπώς, η κυβέρνηση αποφάσισε να διατηρήσει το επίδομα θέρμανσης με βελτιωμένα κριτήρια καταβολής για τις οικογένειες με παιδιά, αλλά ακολουθώντας την ευρωπαϊκή τάση για περιορισμό των οριζόντιων επιδοτήσεων επιλέγει στον προϋπολογισμό του 2024 την προώθηση άλλων κοινωνικών πρωτοβουλιών (αύξηση ελάχιστου εγγυημένου εισοδήματος, αύξηση αναπηρικών επιδομάτων, επίδομα προσωπικής διαφοράς για τους συνταξιούχους, κ.λπ.). Ετσι, για τη χειμερινή περίοδο 2023- 2024 θα χορηγηθεί επίδομα θέρμανσης στα ίδια επίπεδα με πέρυσι, δηλαδή 350 ευρώ πολλαπλασιαζόμενο με βαθμο-ημέρες. Το εισοδηματικό όριο παραμένει το ίδιο για τον άγαμο (16.000 ευρώ) και τον έγγαμο (24.000 ευρώ), αλλά αυξάνεται για τις οικογένειες με παιδιά από 3.000 ευρώ για κάθε τέκνο, σε 5.000 ευρώ για κάθε τέκνο. 4) Ποιους αφορά η υποχρεωτική ασφάλιση έναντι φυσικών καταστροφών; Σε αυτήν τη φάση (από το 2024) η υποχρέωση θα ισχύσει για μεσαίες και μεγάλες επιχειρήσεις με ετήσιο κύκλο εργασιών άνω των 2 εκατ. ευρώ. Η ασφάλιση θα πρέπει να καλύπτει πλημμύρα, σεισμό και πυρκαγιά και να αφορά το κτίριο, τα μηχανήματα, τον εξοπλισμό και τα αποθέματα. Από 1/1/2024 οι επιχειρήσεις αυτές δεν θα αποζημιώνονται από την κρατική αρωγή. Υπολογίζεται ότι στην κατηγορία αυτή εντάσσονται περί τις 16.000 επιχειρήσεις -που καλύπτουν ωστόσο το 87% του συνολικού τζίρου- οι περισσότερες από τις οποίες ήταν ήδη ασφαλισμένες καθώς οι αποζημιώσεις που καταβάλλονται από τον κρατικό προϋπολογισμό έχουν ανώτατο όριο που δεν καλύπτει τέτοιου μεγέθους ζημιές. Ωστόσο, όπως ανέφερε και ο πρωθυπουργός, είναι καιρός να ξεκινήσει ο δημόσιος διάλογος για την υποχρεωτική ασφάλιση όλων των περιουσιών από φυσικές καταστροφές. Είναι ο μόνος τρόπος να αποκατασταθούν ζημιές που είναι αδύνατο να καλύψει τόσο ο κρατικός όσο και -στις περισσότερες περιπτώσεις- ο οικογενειακός προϋπολογισμός. 5) Ανακοινώθηκαν δέκα μέτρα άμεσης εφαρμογής για την καταπολέμηση της φοροδιαφυγής. Τι παραπάνω έχουν αυτά τα δέκα μέτρα σε σχέση με άλλες προσπάθειες που έγιναν από όλες τις προηγούμενες κυβερνήσεις για την αντιμετώπιση της φοροδιαφυγής; Για αυτήν την κυβέρνηση η καταπολέμηση της φοροδιαφυγής είναι μια από τις βασικές της προτεραιότητες για δύο κυρίως λόγους. Πρώτον, για λόγους κοινωνικής δικαιοσύνης και διασφάλισης ίσων όρων ανάμεσα σε επαγγελματίες και επιχειρήσεις. Και δεύτερον, διότι με αυτόν τον τρόπο θα μειωθούν σημαντικά τα φορολογικά βάρη στο μέλλον. Αλλωστε, αυτή η κυβέρνηση την πρώτη τετραετία έφερε χειροπιαστά αποτελέσματα στο κυνήγι της φοροδιαφυγής. Να θυμίσουμε ότι προωθήθηκε η ηλεκτρονική τιμολόγηση, περιορίστηκε στο μισό το λεγόμενο «κενό ΦΠΑ». Αλλά δεν φτάνει αυτό. Χρειάζεται εντατικοποίηση της προσπάθειας και βασικός σύμμαχος προς αυτό είναι οι ψηφιακές τεχνολογίες, η διεύρυνση των ηλεκτρονικών συναλλαγών και ο περιορισμός της χρήσης των μετρητών. Στα δέκα μέτρα άμεσης εφαρμογής, ενδεικτικά αναφέρεται η διασύνδεση των POS με τις ταμειακές μηχανές, η θεσμοθέτηση της υποχρεωτικής αγοραπωλησίας ακινήτων μόνο με ηλεκτρονικά μέσα πληρωμής, η καθολική εφαρμογή ηλεκτρονικών τιμολογίων και βιβλίων, η θεσμοθέτηση της πληρωμής των προνοιακών επιδομάτων μέσω πιστωτικών καρτών, η υποχρεωτική αγοραπωλησία ακινήτων με τραπεζικά μέσα πληρωμής. Και όλα αυτά τα μέτρα θα αρχίζουν να εφαρμόζονται εντός των πρώτων μηνών του 2024. Επομένως, υπάρχει τόσο η ισχυρή πολιτική βούληση όσο και τα σύγχρονα ψηφιακά εργαλεία για να επιτευχθεί ο στόχος του περιορισμού της φοροδιαφυγής. 6) Μέσα στα μέτρα αντιμετώπισης της φοροδιαφυγής είναι και η διασύνδεση των POS με τις ταμειακές μηχανές, ένα μέτρο το οποίο έχει εξαγγελθεί στο παρελθόν. Πότε θα ολοκληρωθεί και ποιους θα αφορά; Πολλές φορές συγχέεται η διασύνδεση των ταμειακών μηχανών με την ΑΑΔΕ, με τη διασύνδεση των ταμειακών μηχανών με τα POS. Η διασύνδεση των ταμειακών μηχανών με την ΑΑΔΕ έχει γίνει ήδη και λειτουργεί. Μάλιστα έγιναν και γίνονται συστηματικοί στοχευμένοι έλεγχοι από την ΑΑΔΕ, έχουν επιβληθεί πρόστιμα και έχουν κλείσει και επιχειρήσεις που παρανομούν. Η διασύνδεση τώρα των ταμειακών μηχανών με τα POS θα ολοκληρωθεί μέσα στους πρώτους μήνες του 2024, θα αφορά και στις 450.000 επιχειρήσεις, που υποχρεώνονται βάσει νόμου να το πράξουν και μέσω αυτής θα καταγράφεται κάθε συναλλαγή POS στην ταμειακή μηχανή με άμεση διαβίβαση των δεδομένων στην ΑΑΔΕ σε σχεδόν πραγματικό χρόνο. Επιπλέον, σταδιακά θα επεκταθεί η κατοχή και η χρήση POS και στους υπόλοιπους κλάδους λιανικής. Με αυτές τις κινήσεις περιορίζεται δραστικά μια σημαντική εστία φοροδιαφυγής που ζημιώνει πρωτίστως τους πολίτες. 7) Τι αλλάζει στις επιχειρήσεις με την καθολική εφαρμογή ηλεκτρονικών τιμολογίων και του myDATA; Προχωράμε μέσα στο 2024, αφού πάρουμε και τις σχετικές εγκρίσεις από την Ευρωπαϊκή Επιτροπή, στην υποχρεωτική εφαρμογή σε όλες τις επιχειρήσεις των ηλεκτρονικών τιμολογίων, μέσω των οποίων θα στέλνονται τα στοιχεία στην πλατφόρμα του myDATA. Πλέον τα έσοδα που δηλώνονται δεν μπορούν να υπολείπονται από αυτά που προκύπτουν από την ηλεκτρονική πληροφόρηση, ενώ ως τιμολόγια εξόδων θα προσμετρώνται για φορολογικούς σκοπούς μόνο όσα έχουν διαβιβασθεί ηλεκτρονικά στο myDATA. Πρακτικά αυτό σημαίνει ότι από τις δηλώσεις του ΦΠΑ και τις δηλώσεις εισοδήματος τις δύο χρονιές που έπονται (2024 και 2025) δεν θα μπορεί κάποιος να δηλώσει έσοδα ή έξοδα που δεν θα βρίσκονται στο myDATA. Για την ακρίβεια, θα μπορεί να δηλώσει μόνο παραπάνω έσοδα ή λιγότερα έξοδα πληρώνοντας και στις δύο περιπτώσεις παραπάνω φόρο. 8) Για ποιον λόγο προχωρήσατε στην επιβολή πρόσθετων επιβαρύνσεων και υποχρεώσεων στους ιδιοκτήτες ακινήτων που δραστηριοποιούνται στις βραχυχρόνιες μισθώσεις; Και μάλιστα επιβάλλοντάς τους και το λεγόμενο πράσινο τέλος; Η ρύθμιση που εισάγουμε προβλέπει ότι όσοι ιδιοκτήτες εκμεταλλεύονται τρία ή περισσότερα ακίνητα με το καθεστώς της βραχυχρόνιας μίσθωσης θα πρέπει να κάνουν έναρξη επιτηδεύματος, θα υπόκεινται σε ΦΠΑ και θα πληρώνουν τα τέλη παρεπιδημούντων και αντιμετώπισης των συνεπειών της κλιματικής αλλαγής (που αντικαθιστά τον φόρο διαμονής). Αυτές οι υποχρεώσεις ήδη ισχύουν για τα τουριστικά καταλύματα. Ας πούμε ότι στην ίδια τουριστική περιοχή υπάρχει ένα κατάλυμα με πέντε διαμερίσματα και ένας ιδιοκτήτης που νοικιάζει πέντε γκαρσονιέρες μέσω βραχυχρόνιων μισθώσεων. Ο πρώτος πληρώνει ήδη ΦΠΑ και όλες τις παραπάνω επιβαρύνσεις, ενώ ο δεύτερος έως σήμερα δεν πληρώνει τίποτε από αυτά, παρά το γεγονός ότι ουσιαστικά ασκεί επιχειρηματική δραστηριότητα. Με τον τρόπο αυτό δημιουργούνται συνθήκες άνισου ανταγωνισμού. Πέρα από την αντιμετώπιση αυτής της αδικίας, με τη ρύθμιση που προωθείται εκτιμάται ότι μερίδα ιδιοκτητών θα επαναφέρει τα ακίνητά της στην αγορά των μακροχρόνιων μισθώσεων, όπου το τελευταίο διάστημα οι πιέσεις είναι αυξημένες. Εξάλλου, το τέλος αντιμετώπισης των συνεπειών της κλιματικής αλλαγής θα συμβάλλει στη χρηματοδότηση των αποζημιώσεων από ακραία καιρικά φαινόμενα, τα οποία δυστυχώς πολλαπλασιάζονται. Το βάρος των αποζημιώσεων δεν είναι δίκαιο να παραμείνει αποκλειστικά στον κρατικό προϋπολογισμό, δηλαδή στους φορολογούμενους. Οι επισκέπτες της χώρας μας και οι ιδιοκτήτες των καταλυμάτων, οι οποίοι άλλωστε βασίζουν τη δραστηριότητά τους στο φυσικό περιβάλλον της πατρίδας μας, μπορούν και πρέπει να συμβάλλουν. 9) Τα μέτρα αυτά, όμως, δεν θα πλήξουν τις βραχυχρόνιες μισθώσεις, οι οποίες αποτελούν σημαντική πηγή εισοδήματος για χιλιάδες ιδιοκτήτες; Στόχος της κυβέρνησης δεν είναι να πληγούν οι βραχυχρόνιες μισθώσεις, οι οποίες λειτουργούν συμπληρωματικά προς την ξενοδοχειακή αγορά και συνέβαλαν αποφασιστικά στη μεγάλη ανάπτυξη της τουριστικής κίνησης τα τελευταία χρόνια. Τα μέτρα που λαμβάνονται δεν πλήττουν τις βραχυχρόνιες μισθώσεις και οι λόγοι είναι οι εξής: -Πρώτον, το μέγεθος των επιβαρύνσεων είναι μικρό: το τέλος αντιμετώπισης των συνεπειών της κλιματικής αλλαγής για τη βραχυχρόνια μίσθωση είναι 1,5 ευρώ ανά διανυκτέρευση και το τέλος παρεπιδημούντων είναι 0,5% επί του τζίρου. -Δεύτερον, για τους ιδιοκτήτες που εκμεταλλεύονται έως δύο ακίνητα δεν αλλάζει τίποτα εκτός από την επιβολή του τέλους κλιματικής αλλαγής (1,5 ευρώ ανά διανυκτέρευση). -Τρίτον, η έναρξη δραστηριότητας και η επιβολή ΦΠΑ δεν σημαίνει μόνο επιβαρύνσεις για τους ιδιοκτήτες, αλλά και πολύ σημαντικά οφέλη, που είναι κυρίως ότι οι δαπάνες για τις προμήθειες της πλατφόρμας, τον καθαρισμό, τη συντήρηση, τη διαχείριση, κ.λπ. του ακινήτου θα μπορούν να εκπίπτουν από το φορολογητέο εισόδημα. Επίσης στην περίπτωση των εταιρειών ο φορολογικός συντελεστής είναι χαμηλότερος σε σχέση με (από ένα εισόδημα και πάνω) την κλίμακα των ενοικίων. Πρόκειται επομένως για μία ισορροπημένη πρόταση που από τη μία λαμβάνει υπόψη τα εύλογα παράπονα των επαγγελματιών του ξενοδοχειακού κλάδου περί αθέμιτου ανταγωνισμού και από την άλλη δεν θα στερεί από τους συμπολίτες μας ένα πρόσθετο εισόδημα από βραχυχρόνιες μισθώσεις. Στόχος είναι επίσης, μέσω της παρέμβασης, δυνητικά, να επιλέξουν κάποιοι ιδιοκτήτες τη μακροχρόνια μίσθωση, αυξάνοντας έτσι το απόθεμα των κατοικιών προς ενοικίαση. 10) Σχετικά τώρα με την υποχρεωτική αγοραπωλησία ακινήτων μέσω τραπεζών, το μέτρο αυτό δεν θα φέρει αναστάτωση στην αγορά ακινήτων; Στόχος είναι μέσω της παρέμβασης αυτής να καταργηθεί η δυνατότητα αγοράς ακινήτων με μετρητά, η οποία συντηρεί φαινόμενα φοροδιαφυγής και ξεπλύματος βρώμικου χρήματος. Σύμφωνα με στοιχεία από την πλατφόρμα myproperty από τον Μάρτιο 2021 έως σήμερα, από τις 338.511 δηλώσεις μεταβίβασης ακινήτων το τίμημα στις 42.613 εξοφλήθηκε αποκλειστικά με μετρητά (462.493.710 ευρώ), ενώ σε 41.741 δηλώσεις το τίμημα εξοφλήθηκε εν μέρει με μετρητά (συνολική αξία 2.980.580.395 ευρώ). Επομένως, η αποκλειστική αγοραπωλησία ακινήτων μέσω τραπεζών θα κλείσει μια «μαύρη τρύπα» δυνητικής φοροδιαφυγής που ζημιώνει τόσο τα δημόσια ταμεία όσο -πολλές φορές- και τους αγοραστές των ακινήτων που επιθυμούν πλήρη διαφάνεια στις συναλλαγές. 11) Ποια επιδόματα εξαιρούνται από την υποχρεωτική καταβολή με χρεωστικές κάρτες; Η καταβολή των επιδομάτων μέσω χρεωστικών καρτών εξασφαλίζει τη διοχέτευσή τους στη νόμιμη οικονομία και όχι στην παραοικονομία. Η ρύθμιση αφορά στην πλειονότητα των κοινωνικών και προνοιακών επιδομάτων (επιδόματα τέκνων, επίδομα γέννησης, επιδόματα ανεργίας). Εξαιρούνται μόνο ορισμένα επιδόματα που δεν εξαργυρώνονται σε επιχειρήσεις, όπως π.χ. το επίδομα ενοικίου. Η ολοκληρωμένη λίστα των επιδομάτων που θα καταβάλλονται μέσω χρεωστικών καρτών θα περιλαμβάνεται σε σχετική νομοθετική πρωτοβουλία που θα έρθει στη Βουλή το επόμενο διάστημα. 12) Με ποιους τρόπους συγκεκριμένα μπορούν οι πολίτες να εξασφαλίσουν υψηλότερες αποδόσεις για τις αποταμιεύσεις τους και χαμηλότερες προμήθειες στις συναλλαγές τους; Υπάρχουν ήδη εναλλακτικές επιλογές και για τις δύο περιπτώσεις. Ως προς τις αποταμιεύσεις, οι καταθέσεις προθεσμίας προσφέρουν υψηλότερες αποδόσεις, ενώ ήδη ξεκίνησε να παρέχεται η δυνατότητα συμμετοχής ιδιωτών στις εκδόσεις εντόκων γραμματίων του ελληνικού δημοσίου, που επίσης εξασφαλίζουν σημαντικές αποδόσεις, πολλαπλάσιες από τις καταθέσεις ταμιευτηρίου. Σε ό,τι αφορά στις καθημερινές συναλλαγές για μεταφορές χρημάτων, είναι διαθέσιμη η πλατφόρμα IRIS που εξασφαλίζει ταχείες συναλλαγές και χωρίς προμήθεια για ποσά έως 500 ευρώ. Πρόθεση της κυβέρνησης είναι να διευκολυνθούν οι πληρωμές προς τους ελεύθερους επαγγελματίες μέσω ΙRΙS. Ο πολίτης, δηλαδή, να έχει τη δυνατότητα να συναλλάσσεται με οποιονδήποτε ελεύθερο επαγγελματία μέσω ΙRΙS, καθώς και όλοι οι ελεύθεροι επαγγελματίες να υποχρεούνται να προσφέρουν τη δυνατότητα πληρωμών μέσω ΙRΙS, εφόσον ο συναλλασσόμενος το ζητήσει.",https://www.kathimerini.gr/wp-content/uploads/2023/09/ypoik-19-660x370.jpg?v=1695212691,Φωτογραφία αρχείου
https://www.kathimerini.gr/economy/562626142/ti-allazei-se-agores-akiniton-kai-misthoseis-airbnb/,Τι αλλάζει σε αγορές ακινήτων και μισθώσεις Airbnb,2023-09-20,09:42:25,Οικονομία,Προκόπης Χατζηνικολάου,"Η κυβέρνηση προωθεί διάταξη που θα απαγορεύει την αγορά ακινήτου με μετρητά, ενώ θα ελεγχθούν οι μεταβιβάσεις που έγιναν στην αντικειμενική τιμή - Hμερήσιο τέλος διαμονής 1,5 ευρώ σε όλα τα Airbnb.","Από τον Μάρτιο του 2021, το 25% των μεταβιβάσεων ακινήτων (περίπου 84.000) έχει χρηματοδοτηθεί εξ ολοκλήρου ή εν μέρει με μετρητά, κάτι που εγείρει υποψίες για «μαύρο» χρήμα. Ενδειξη φοροδιαφυγής συνιστά επίσης και το ότι το τίμημα που αναγράφεται στα συμβόλαια είναι συνήθως αυτό της αντικειμενικής αξίας, που είναι αισθητά χαμηλότερο της εμπορικής. Η κυβέρνηση προωθεί διάταξη που θα απαγορεύει την αγορά ακινήτου με μετρητά, ενώ θα ελεγχθούν οι μεταβιβάσεις που έγιναν στην αντικειμενική τιμή. Τέλος στις σακούλες με μετρητά βάζει το οικονομικό επιτελείο της κυβέρνησης στις αγοραπωλησίες ακινήτων. Με διάταξη που θα κατατεθεί προσεχώς στη Βουλή θα απαγορευθεί η χρήση μετρητών, ασχέτως εάν αυτά είναι φορολογημένα και τα διακρατούν οι πολίτες στα στρώματα και φυσικά εάν πρόκειται για «μαύρο» χρήμα. Σύμφωνα με στοιχεία του υπουργείου Οικονομικών, από τον Μάρτιο του 2021 έχουν πραγματοποιηθεί περισσότερες από 84.000 μεταβιβάσεις ακινήτων, οι οποίες εν όλω ή εν μέρει έχουν γίνει με μετρητά, δηλαδή εκτός τραπεζικού συστήματος. Συγκεκριμένα, έχουν γίνει 42.613 μεταβιβάσεις ακινήτων αποκλειστικά με μετρητά, συνολικής αξίας 462,49 εκατ. ευρώ και 41.741 μεταβιβάσεις συνολικής αξίας 2,98 δισ. ευρώ, με τμήμα του ποσού να έχει καταβληθεί με μετρητά. Μάλιστα, στις περισσότερες από τις ανωτέρω μεταβιβάσεις το τίμημα του συμβολαίου δεν ξεπερνάει το ύψος της αντικειμενικής αξίας. Συνολικά οι μεταβιβάσεις που έγιναν αποκλειστικά ή εν μέρει με μετρητά αποτελούν το 24,9% του συνόλου των μεταβιβάσεων (μία στις τέσσερις). Με απλά λόγια, όλες οι μεταβιβάσεις, τουλάχιστον για το ύψος της αντικειμενικής αξίας, θα γίνονται μέσω τραπεζικού συστήματος. Για τα ποσά που συνήθως καταβάλλονται κάτω από το τραπέζι και δεν μπορούν να ελεγχθούν άμεσα, το υπουργείο Οικονομικών και η ΑΑΔΕ θα πραγματοποιήσουν εκτεταμένους ελέγχους και σύνθετες διασταυρώσεις (πληρωμές με κάρτες, έλεγχοι σε λογαριασμούς, αγορές περιουσιακών στοιχείων κ.λπ.) σε συμβόλαια που έγιναν στο ύψος της αντικειμενικής αξίας. Συνολικά από τον Μάρτιο του 2021 έχουν γίνει 338.511 μεταβιβάσεις ακινήτων, με το συνολικό ποσό που καταβλήθηκε από τους αγοραστές να ανέρχεται σε 27,74 δισ. ευρώ. Από τον Μάρτιο του 2021 έχουν πραγματοποιηθεί πάνω από 84.000 μεταβιβάσεις ακινήτων που έχουν χρηματοδοτηθεί μερικώς ή στο σύνολο με μετρητά. Η απαγόρευση των μετρητών στις αγοραπωλησίες ακινήτων είναι ένα από τα μέτρα για τον περιορισμό της φοροδιαφυγής. Το οικονομικό επιτελείο ανακοίνωσε ακόμη 8 μέτρα τα οποία θα τεθούν σταδιακά σε ισχύ, ενώ άλλα έχουν πιο μακρινό ορίζοντα, η εφαρμογή των οποίων μπορεί να φθάσει τα τέλη του 2024. Αναφορικά με τους επαγγελματίες δεν προβλέπονται προς το παρόν μέτρα, ωστόσο ο υπουργός Εθνικής Οικονομίας και Οικονομικών Κ. Χατζηδάκης σημείωσε ότι εξετάζεται η αλλαγή του τρόπου φορολόγησης των επαγγελματιών, χωρίς πάντως να προϊδεάσει για τις αλλαγές που θα επέλθουν. 1. Ολοκληρώνεται η διασύνδεση των ταμειακών μηχανών με τα POS τους πρώτους μήνες του 2024 (αφορά περίπου 450.000 επιχειρήσεις). Ετσι θα πιστοποιείται ότι κάθε συναλλαγή POS θα καταγράφεται στην ταμειακή μηχανή και τα δεδομένα θα διαβιβάζονται σε σχεδόν πραγματικό χρόνο στην ΑΑΔΕ. 2. Καθίστανται μέσα στο 2024 υποχρεωτικά τα ηλεκτρονικά τιμολόγια. Ωστε οι συναλλαγές να διασταυρώνονται και να επαληθεύονται σε πραγματικό χρόνο. Υπουργείο Οικονομικών και ΑΑΔΕ βρίσκονται στη διαδικασία υποβολής του φακέλου στην Κομισιόν όπου θα ζητείται παρέκκλιση από τις οδηγίες. Αυτό σημαίνει ότι θα απαιτηθεί διάστημα τουλάχιστον έξι μηνών μέχρι να ολοκληρωθούν οι διαβουλεύσεις με τις Βρυξέλλες. 3. Εφαρμόζονται καθολικά τα ηλεκτρονικά βιβλία (myDATA). Τα έσοδα που δηλώνονται δεν μπορεί να υπολείπονται από αυτά που προκύπτουν από την ηλεκτρονική πληροφόρηση (myDATA, ταμειακές-POS), ενώ ως τιμολόγια εξόδων θα προσμετρώνται για φορολογικούς σκοπούς μόνο όσα έχουν διαβιβαστεί ηλεκτρονικά στο myDATA. 4. POS παντού σε σύντομο χρονικό διάστημα. Ολα τα καταστήματα λιανικής θα διαθέτουν POS. Ηδη η απόφαση ελέγχεται και από το υπουργείο Ανάπτυξης προκειμένου να εφαρμοσθεί άμεσα. 5. Ενεργοποιείται το ψηφιακό δελτίο αποστολής (πιλοτικά από τις αρχές του 2024 και πλήρως πριν από το τέλος του ίδιου έτους) με στόχο να γίνεται σε πραγματικό χρόνο (real time) η παρακολούθηση των διακινούμενων αγαθών. 6. Αυξάνεται το πρόστιμο χρήσης μετρητών άνω των 500 ευρώ, σε ποσό διπλάσιο της συναλλαγής. 7. Θεσμοθετείται η πληρωμή της πλειονότητας των κοινωνικών και προνοιακών επιδομάτων (επιδόματα τέκνων, επίδομα γέννησης, επιδόματα ανεργίας) μέσω χρεωστικών καρτών. Σε συνδυασμό με τη διασύνδεση των ταμειακών μηχανών με τα POS, το μέτρο αποκλείει τη διοχέτευση των επιδομάτων προς την παραοικονομία. 8. Αποκλείονται οι παραβάτες λαθρεμπορίας από συνεργασία με όλες τις εταιρείες εμπορίας καυσίμων με νομοθετική ρύθμιση με την οποία θεσμοθετείται η υποχρέωση λήψης μέτρων δέουσας επιμέλειας στην εφοδιαστική αλυσίδα καυσίμων, η δημιουργία μητρώου παραβατών και η απαγόρευση συνεργασίας με παραβάτες λαθρεμπορίας. Σύμφωνα με τον κ. Θεοχάρη, «στόχος είναι το νομοθετικό και κανονιστικό πλαίσιο να ενισχύσει την υποχρέωση και την ευθύνη όσων συμμετέχουν στην εφοδιαστική αλυσίδα καυσίμων να προβαίνουν στους αναγκαίους ελέγχους για τα πρόσωπα με τα οποία συναλλάσσονται και να λαμβάνουν τα κατάλληλα μέτρα για την καταπολέμηση του λαθρεμπορίου». Τέλος διαμονής σε 170.000 ακίνητα που δραστηριοποιούνται στον τομέα των βραχυχρόνιων μισθώσεων, αλλά και ΦΠΑ σε όσους ιδιοκτήτες – διαχειριστές διαθέτουν από 3 ακίνητα και πάνω προβλέπει το σχέδιο της κυβέρνησης το οποίο αναμένεται να κατατεθεί προσεχώς στη Βουλή. Στην περίπτωση που διατίθεται ολόκληρη πολυκατοικία για βραχυχρόνιες μισθώσεις, ο ιδιοκτήτης θα πρέπει να προχωρήσει στη μετατροπή του σε τουριστικό κατάλυμα. Αυτό σημαίνει ότι θα πρέπει να λάβει σχετική άδεια από το υπουργείο Τουρισμού, εκπληρώνοντας τους όρους και τις προϋποθέσεις που ισχύουν σήμερα για τα τουριστικά καταλύματα. Οπως ανακοίνωσε χθες το οικονομικό επιτελείο της κυβέρνησης και συγκεκριμένα ο αρμόδιος υφυπουργός Οικονομικών Χάρης Θεοχάρης, «θεσμοθετείται συνδυασμός παρεμβάσεων με στόχο την αντιμετώπιση αθέμιτου ανταγωνισμού με τα ξενοδοχεία (στις περιπτώσεις που η δραστηριότητα αυτή αποκτά επιχειρηματικά χαρακτηριστικά χωρίς, έως τώρα, να συνοδεύεται από τις αντίστοιχες υποχρεώσεις), αλλά και την αντιμετώπιση των δευτερογενών αρνητικών επιπτώσεων στην κτηματαγορά και τα ενοίκια. Δεν θίγεται η ανάπτυξη των βραχυχρόνιων μισθώσεων που αποτελούν σημαντική πηγή εισοδήματος για χιλιάδες ιδιο-κτήτες ακινήτων, αλλά και για τη χώρα συνολικά. Από το τέλος διαμονής, το ελληνικό Δημόσιο μπορεί να εισπράξει δυνητικά περισσότερα από 38 εκατ. ευρώ, καθώς με βάση τα τελευταία στοιχεία οι διανυκτερεύσεις ανήλθαν τον προηγούμενο μήνα σε 25,5 εκατ. Το ημερήσιο τέλος διαμονής θα ανέρχεται σε 1,5 ευρώ. Παράλληλα, θα επιβληθεί ΦΠΑ σε όσους ιδιοκτήτες ακινήτων μισθώνουν μέσα από τις πλατφόρμες από 3 ακίνητα και πάνω. Αυτό σημαίνει ότι θα πρέπει να προχωρήσουν στην έναρξη επαγγελματικής δραστηριότητας. Επιπλέον θα καταβάλλουν και τέλος παρεπιδημούντων. Σύμφωνα με τα στοιχεία του υπουργείου Οικονομικών, στο Μητρώο Ακινήτων Βραχυχρόνιας Διαμονής της ΑΑΔΕ είναι καταχωρισμένα 168.819 ακίνητα που ανήκουν σε 107.719 ΑΦΜ (νομικά και φυσικά πρόσωπα). Από αυτά: • 27.367 ακίνητα ανήκουν σε 5.297 νομικά πρόσωπα. • 141.452 ακίνητα ανήκουν σε 102.422 φυσικά πρόσωπα. Από αυτά, έως 2 ακίνητα έχουν 94.982 φυσικά πρόσωπα (92,7% των φυσικών προσώπων). Τρία ή περισσότερα ακίνητα έχουν 7.440 φυσικά πρόσωπα και αντιστοιχούν σε 30.329 ακίνητα. Συνεπώς, συνολικά θα κληθούν να καταβάλουν ΦΠΑ και τέλος παρεπιδημούντων 7.440 φυσικά πρόσωπα και 5.297 νομικά πρόσωπα με 57.696 ακίνητα (το 34,2% των ακινήτων), εκτός εάν επιλέξουν μέρος αυτών να τα μετατρέψουν σε μακροχρόνια μίσθωση. Σημειώνεται ότι 4.100 φυσικά πρόσωπα έχουν ακριβώς τρία ακίνητα (και επιπλέον 1.687 φυσικά πρόσωπα έχουν τέσσερα). Επίσης, από τα στοιχεία προκύπτει ότι ένας ιδιοκτήτης –φυσικό πρόσωπο– δραστηριοποιείται στον χώρο διαθέτοντας 82 ακίνητα. Επίσης υπάρχει ένας ιδιοκτήτης με 988 ακίνητα. Βέβαια, στην περίπτωση αυτή έχει συσταθεί εταιρεία. Τι προβλέπει το νέο θεσμικό πλαίσιο για τις βραχυχρόνιες μισθώσεις. Σύμφωνα με το νέο πλαίσιο για τις βραχυχρόνιες μισθώσεις: 1. Τροποπoιείται ο ορισμός της βραχυχρόνιας μίσθωσης: Βραχυχρόνια μίσθωση θα ορίζεται η μίσθωση ή υπεκμίσθωση για συγκεκριμένη χρονική διάρκεια, μικρότερη των 60 συνεχόμενων ημερών, ακινήτου που είναι αναρτημένο σε ψηφιακή πλατφόρμα και εφόσον δεν παρέχονται άλλες υπηρεσίες πλην της διαμονής και της παροχής κλινοσκεπασμάτων. 2. Δημιουργείται νέος Κωδικός Αριθμός Δραστηριότητας (ΚΑΔ), ειδικά για βραχυχρόνια μίσθωση. Ολα τα νομικά πρόσωπα και τα φυσικά που ασκούν επιχειρηματική δραστηριότητα βραχυχρόνιας μίσθωσης θα υποχρεούνται σε έναρξη ή προσθήκη δραστηριότητας με βάση τον νέο ΚΑΔ. 3. Υποχρεώνονται σε έναρξη επιχειρηματικής δραστηριότητας τα φυσικά πρόσωπα που διαθέτουν σε ψηφιακή πλατφόρμα τρία ή περισσότερα προς εκμίσθωση – υπεκμίσθωση για σκοπούς βραχυχρόνιας μίσθωσης. Με τη συγκεκριμένη παρέμβαση οι ιδιώτες που αναρτούν προς μίσθωση (ή υπεκμίσθωση) τρία ή περισσότερα ακίνητα σε ψηφιακή πλατφόρμα, θα καθίστανται επιχειρήσεις (ατομική ή νομικό πρόσωπο) και θα υποχρεούνται σε έναρξη, όπως υποχρεούνται ήδη τα νομικά πρόσωπα που ασκούν τη συγκεκριμένη δραστηριότητα (με ανάλογες ασφαλιστικές εισφορές, τέλος επιτηδεύματος και ΦΠΑ από το πρώτο ακίνητο). 4. Επιβάλλεται ΦΠΑ, τέλος παρεπιδημούντων και τέλος αντιμετώπισης των συνεπειών της κλιματικής αλλαγής που αντικαθιστά τον φόρο διαμονής: για τους εκμισθωτές – υπεκμισθωτές νομικά πρόσωπα – ατομικές επιχειρήσεις με ΚΑΔ βραχυχρόνιας μίσθωσης: α) Το εισόδημα από βραχυχρόνιες μισθώσεις ακινήτων θα υπόκειται σε ΦΠΑ. β) Θα υπόκεινται σε τέλος παρεπιδημούντων. γ) Θα υπόκεινται σε τέλος αντιμετώπισης των συνεπειών της κλιματικής αλλαγής που αντικαθιστά τον φόρο διαμονής.",https://www.kathimerini.gr/wp-content/uploads/2023/09/doc-20230919akn-660x370.jpg?v=1695191702,
https://www.kathimerini.gr/opinion/562625863/enoikia-airbnb-kai-adeia-spitia/,"Ενοίκια, Airbnb και άδεια σπίτια",2023-09-20,20:47:00,Απόψεις,Βασίλης Κωστούλας,,"Ηπαρέμβαση της κυβέρνησης στο καθεστώς της βραχυχρόνιας μίσθωσης αναμενόταν με ενδιαφέρον, από τρεις μεριές. Από τους μικροϊδιοκτήτες ακινήτων, που τα αξιοποιούν σε πλατφόρμες όπως η Airbnb, από τους ξενοδόχους, που διαμαρτύρονταν για αθέμιτο ανταγωνισμό στην τουριστική αγορά, και από τους απλούς πολίτες, οι οποίοι ψάχνουν σπίτι και αδυνατούν να αντεπεξέλθουν στις σημερινές τιμές. Η αγωνία έληξε το Σαββατοκύριακο, στην πραγματικότητα, μόνο για τις δύο πρώτες κατηγορίες του πληθυσμού. «Ναι, θέλουμε τη βραχυχρόνια μίσθωση. Είναι ένα ανταγωνιστικό προϊόν που στηρίζει την οικονομία και το εισόδημα των ιδιοκτητών ακινήτων. Ομως σε διάφορες περιοχές της χώρας έχει εκτοξεύσει τα ενοίκια και έχει στρεβλώσει και τον ανταγωνισμό, ειδικά στον τουρισμό», είπε ο πρωθυπουργός από το βήμα της ΔΕΘ, προαναγγέλλοντας την επιβολή ΦΠΑ 13% –μαζί με τέλη που ισχύουν για τα τουριστικά καταλύματα– σε όσους κατέχουν και αξιοποιούν πάνω από δύο ακίνητα στις πλατφόρμες. Το μέτρο αυτό βγάζει νόημα ως μερική απάντηση στις εκκλήσεις των ξενοδόχων, οι οποίοι επιδίωκαν να αποκατασταθεί μια μορφή αδικίας στον ανταγωνισμό. Επιπλέον, τερματίζει την αβεβαιότητα για τον κλάδο της βραχυχρόνιας μίσθωσης, ο οποίος είχε βάσιμους λόγους να ανησυχεί για σενάρια όπως η εφαρμογή ενός «κόφτη» στον αριθμό των κλινών ανά περιοχή. Είναι, όμως, ένα μέτρο το οποίο δεν αντιμετωπίζει την εκτόξευση του κόστους της στέγης. Κακά τα ψέματα· τα έσοδα από τη βραχυχρόνια μίσθωση –σχεδόν 700 εκατ. ευρώ– είναι πολύτιμα για την κυβέρνηση, ιδίως στη φάση που καλείται να διαχειριστεί επιπρόσθετα έξοδα για την αποκατάσταση της Θεσσαλίας. Εξάλλου, η βραχυχρόνια μίσθωση προσφέρει καλό εισόδημα σε μικροϊδιοκτήτες και επαγγελματίες του real estate. Ωστόσο, τίποτα δεν εμποδίζει το κυβερνητικό επιτελείο να λάβει παράλληλα μέτρα για την προμήθεια της αγοράς με έξτρα ακίνητα. Μια παρέμβαση θα ήταν η παροχή κινήτρων για την αξιοποίηση των κενών κατοικιών – περίπου 700.000 πανελλαδικά. Θα μπορούσαν, για παράδειγμα, τα έσοδα από τον ΦΠΑ στη βραχυχρόνια μίσθωση να διατεθούν σε πρόγραμμα για την ανακατασκευή και χρήση κατοικιών που αυτήν τη στιγμή ρημάζουν αναξιοποίητες. Από τη στιγμή που ο πρωθυπουργός απέδωσε την εκτόξευση των ενοικίων (και) στο Airbnb, θα περίμενε κανείς να ακούσει από το κυβερνητικό επιτελείο κάποια πρωτοβουλία προς αυτήν την κατεύθυνση. Γιατί, με αυτό το μέτρο, τα ενοίκια δεν θα υποχωρήσουν. Αποποίηση ευθύνης: Τα ακίνητα στην Ελλάδα δεν είναι ακριβά σε σύγκριση με την ευρωπαϊκή πραγματικότητα. Ομως, ένα ράλι των τιμών –σχεδόν 50%– μέσα σε λίγα χρόνια έχει και επιπλοκές, οι οποίες θα πρέπει να αντιμετωπιστούν με μια επιθετική πολιτική στην αξιοποίηση των κενών ακινήτων.",https://www.kathimerini.gr/k-default-image.jpg,
https://www.kathimerini.gr/economy/562623724/nea-dedomena-ston-klado-toy-airbnb/,Νέα δεδομένα στον κλάδο του Airbnb,2023-09-19,09:26:18,Οικονομία,"Ηλίας Μπέλλος

Νίκος Ρουσάνογλου",Φόροι και τέλη ξενοδοχείων για όσους έχουν τουλάχιστον τρία ακίνητα  - Ολες οι αλλαγές θα ισχύσουν από τον Ιανουάριο του 2024,"Με τον φορολογικό συντελεστή 22% που ισχύει για τις επιχειρηματικές δραστηριότητες θα φορολογούνται τα έσοδα από τις βραχυχρόνιες μισθώσεις για όσους εκμεταλλεύονται πάνω από δύο ακίνητα. Επίσης, στο πλαίσιο της πλήρους εξομοίωσης της φορολόγησης με τον ξενοδοχειακό κλάδο προβλέπεται η επιβολή ΦΠΑ 13%, τέλους διαμονής και τέλους παρεπιδημούντων. Για όσους εκμεταλλεύονται έως δύο ακίνητα μέσω βραχυχρόνιων μισθώσεων παραμένει σε ισχύ το σημερινό καθεστώς και φορολογούνται για έσοδα από εκμίσθωση ακινήτων και μόνο. Το Ξενοδοχειακό Επιμελητήριο κάνει λόγο για «ένα πρώτο θετικό βήμα», ενώ οι εκπρόσωποι του κλάδου της βραχυχρόνιας μίσθωσης τονίζουν ότι με τη ρύθμιση του φορολογικού πλαισίου μειώνεται η αβεβαιότητα που επικρατούσε. Δηλώνουν επίσης ικανοποιημένοι από τη μη επιβολή χρονικών περιορισμών στις μισθώσεις και σημειώνουν ότι για όσους ιδιοκτήτες εκμεταλλεύονται πάνω από τρία ακίνητα η σύσταση ΙΚΕ αποτελεί πλέον μονόδρομο. Του Ηλία Μπέλλου Με νέο Κωδικό Αριθμό Δραστηριότητας (ΚΑΔ) θα δηλώνεται στο εξής η επιχειρηματική δραστηριότητα βραχυπρόθεσμης μίσθωσης ακινήτων από φυσικά και νομικά πρόσωπα που εκμεταλλεύονται με αυτόν τον τρόπο τρία ή περισσότερα ακίνητα. Και ως επιχειρηματική δραστηριότητα, τα έσοδα από αυτήν θα φορολογούνται με συντελεστή 22%. Επιπλέον, η δραστηριότητα θα υπάγεται σε καθεστώς ΦΠΑ παρόμοιο με αυτό των ξενοδοχείων –ο συντελεστής του οποίου για τη διαμονή βρίσκεται στο 13%– και κατά πάσα βεβαιότητα σε τέλος διαμονής, όπως και τέλος παρεπιδημούντων, σύμφωνα με όσα έχουν γίνει μέχρι στιγμής γνωστά. Αντιθέτως, όσοι εκμεταλλεύονται έως δύο ακίνητα μέσω βραχυχρόνιων μισθώσεων θα παραμείνουν με το ισχύον καθεστώς, δηλαδή φορολογικούς συντελεστές για έσοδα από εκμίσθωση ακινήτων και μόνο. Παράλληλα θα υπάρξει περαιτέρω αυστηροποίηση των διαδικασιών ελέγχου με διασταυρώσεις στοιχείων από τις ηλεκτρονικές πλατφόρμες μισθώσεων, όπως η Airbnb, προκειμένου να περιοριστεί περαιτέρω το φαινόμενο των «μαύρων», αδήλωτων δηλαδή, μισθώσεων. Ολες οι αλλαγές θα ισχύσουν από τον Ιανουάριο του 2024. Αυτές τις παρεμβάσεις ανακοίνωσε ο ίδιος ο πρωθυπουργός επιβεβαιώνοντας το σχετικό ρεπορτάζ που δημοσίευσε η «Κ» προ 15 ημερών. Ειδικότερα, ο Κυριάκος Μητσοτάκης μίλησε για «δομική παρέμβαση», η οποία «απαντά σε ένα ζήτημα το οποίο έχουμε συζητήσει πολλές φορές και αυτό δεν είναι άλλο από την ασύδοτη βραχυχρόνια μίσθωση». «Ναι, θέλουμε τη βραχυχρόνια μίσθωση, είναι ένα ανταγωνιστικό προϊόν το οποίο στηρίζει την ελληνική οικονομία και το εισόδημα των ιδιοκτητών ακινήτων, όμως είναι μια δραστηριότητα που σε διάφορες περιοχές της χώρας έχει εκτοξεύσει τα ενοίκια και έχει στρεβλώσει και τον ανταγωνισμό, ειδικά στον τουρισμό», ανέφερε χαρακτηριστικά. «Από τον Ιανουάριο, λοιπόν, τα εισοδήματα από τέτοιες μισθώσεις, από τρία ή περισσότερα ακίνητα, θα υπόκεινται σε ΦΠΑ και στα τέλη που ισχύουν για ξενοδοχεία και ενοικιαζόμενα δωμάτια», σημείωσε. Ολες οι αλλαγές θα ισχύσουν από τον Ιανουάριο του 2024. Επιμέρους λεπτομέρειες για το ζήτημα αναμένεται να ανακοινώσουν σήμερα ο υπουργός Εθνικής Οικονομίας και Οικονομικών Κωστής Χατζηδάκης και οι υφυπουργοί Χάρης Θεοχάρης και Θάνος Πετραλιάς. Το θέμα των βραχυχρόνιων μισθώσεων απασχολεί έντονα όλους τους φορείς του ελληνικού τουρισμού τα τελευταία έτη, καθώς υπολογίζεται πως πλέον έως και 20% της οικονομικής δραστηριότητας της φιλοξενίας που σχετίζεται με τη διαμονή παράγεται από τις βραχυχρόνιες μισθώσεις. Πέραν των ζητημάτων αθέμιτου ανταγωνισμού που προκύπτουν από τη μαζική εκμετάλλευση ακινήτων, ακόμη και ολόκληρων πολυκατοικιών, μέσω της βραχυχρόνιας μίσθωσης, υπάρχουν και θέματα υπερεκμετάλλευσης ολόκληρων γειτονιών αλλά και προορισμών με αυτόν τον τρόπο, με αποτέλεσμα να μην υπάρχουν διαθέσιμα σπίτια για ενοικίαση από δημόσιους λειτουργούς, εργαζομένους, φοιτητές και άλλους ενδιαφερομένους. Η κυβέρνηση στην παρούσα φάση αποφάσισε να προχωρήσει, αρχικά τουλάχιστον, στο βήμα τής κατά το δυνατόν εξίσωσης της φορολογικής αντιμετώπισης της επιχειρηματικής δραστηριότητας της διαμονής μεταξύ βραχυχρόνιων μισθώσεων και ξενοδοχείων. Αλλά ο ίδιος ο πρωθυπουργός σε δηλώσεις του διευκρίνισε ότι όσα ανακοίνωσε για τη βραχυχρόνια μίσθωση είναι μια πρώτη παρέμβαση που εξισώνει τους κανόνες του ανταγωνισμού, προσθέτοντας πως «αν κρίνουμε ότι πρέπει να πάμε παραπέρα και να σκληρύνουμε τα μέτρα, θα το κάνω. Αλλά δεν θα σκοτώσω μια αγορά που είναι σημαντική για τη χώρα». Υπογράμμισε, μάλιστα, πως «ο θεσμός της βραχυχρόνιας μίσθωσης δεν μπορεί να καταστρατηγείται, ούτε όσοι επιχειρούν να μη συμμορφώνονται με όσα ισχύουν για τις κανονικές επιχειρήσεις». Η διοίκηση του Συνδέσμου Ελληνικών Τουριστικών Επιχειρήσεων (ΣΕΤΕ) αναμένεται να τοποθετηθεί για το θέμα σήμερα, Τρίτη. Ο πρόεδρος του Ξενοδοχειακού Επιμελητηρίου Ελλάδος Αλέξανδρος Βασιλικός χαρακτήρισε την παρέμβαση «ένα πρώτο θετικό βήμα, το οποίο υιοθετεί την πάγια θέση του επιμελητηρίου», αλλά επιφυλάχθηκε να προχωρήσει σε περισσότερες εκτιμήσεις για την αποτελεσματικότητά της το αμέσως επόμενο διάστημα. Συμπλήρωσε, δε, πως «με την ιδιότητα του θεσμικού συμβούλου της πολιτείας, το επιμελητήριο θα παρακολουθεί και θα αξιολογεί τις εξελίξεις στην αγορά της φιλοξενίας, παραμένοντας σε διαρκή διάλογο με την κυβέρνηση». Από την πλευρά του ο πρώην πρόεδρος του ΣΕΤΕ Γιάννης Ρέτσος χαρακτήρισε θετικές τις εν λόγω ρυθμίσεις. Η βραχυχρόνια μίσθωση αποτελεί κομμάτι του τουριστικού μας προϊόντος και με σωστή ρύθμιση θα ανταγωνίζεται με κανόνες τα καταλύματα, ενώ από την άλλη θα αμβλυνθούν οι κοινωνικές της επιπτώσεις». Στο πλαίσιο της παρέμβασης της πολιτείας στην αγορά βραχυχρόνιων μισθώσεων και με στόχο την εξάλειψη φαινομένων φοροδιαφυγής αναμένεται να συμβάλει και το νέο επικαιροποιημένο μνημόνιο συνεργασίας που υπέγραψε χθες η Ανεξάρτητη Αρχή Δημοσίων Εσόδων με τις πλατφόρμες βραχυχρόνιας μίσθωσης Airbnb, Booking.com και Expedia Group/VRBO. Το νέο μνημόνιο, σύμφωνα με την ΑΑΔΕ, προβλέπει αλλαγές «που οδηγούν στην ποιοτική και ποσοτική αναβάθμιση των δεδομένων που ανταλλάσσονται με στόχο την αποτελεσματικότερη διαχείρισή τους από την ΑΑΔΕ, προκειμένου να διασφαλίζεται πλήρως η ταυτοποίηση των διαχειριστών των καταλυμάτων για σκοπούς συμμόρφωσης και ελέγχου». Του Νίκου Χ. Ρουσάνογλου Θετικές είναι ως επί το πλείστον οι αντιδράσεις των ιδιοκτητών και διαχειριστών ακινήτων μέσω ψηφιακών πλατφορμών βραχυχρόνιας μίσθωσης, καθώς όπως τονίζουν στελέχη της αγοράς, μετά τις ανακοινώσεις του πρωθυπουργού Κυρ. Μητσοτάκη από το βήμα της ΔΕΘ, κλείνει μια σημαντική εκκρεμότητα που είχε κυριαρχήσει στον δημόσιο διάλογο, προξενώντας σημαντική αβεβαιότητα και οικονομική ανασφάλεια σε χιλιάδες ιδιοκτήτες. Η σημαντικότερη εξέλιξη αφορά ασφαλώς το ότι δεν επιβάλλεται κάποιος χρονικός περιορισμός στη λειτουργία του κλάδου (π.χ. 90 ημέρες τον χρόνο), που θα οδηγούσε, με μαθηματική ακρίβεια, σε αποχώρηση δεκάδων χιλιάδων ακινήτων από τον κλάδο. Με δεδομένο πάντως ότι τα φετινά φορολογικά έσοδα από τη βραχυχρόνια μίσθωση υπολογίζεται ότι θα προσεγγίσουν τα 700 εκατ. ευρώ, παράγοντες του κλάδου εμφανίζονταν σχεδόν βέβαιοι ότι δεν θα επιχειρούνταν τέτοιες κινήσεις. Ταυτόχρονα όμως προκύπτουν και σημαντικές ασάφειες, που θα πρέπει να εξειδικευτούν τις επόμενες εβδομάδες. Για παράδειγμα, ένα ερώτημα που προκύπτει είναι κατά πόσον η επιβολή ΦΠΑ θα γίνεται ανά ακίνητο, ή στο συνολικό εισόδημα από τη σχετική δραστηριότητα; «Περιμένουμε την υπουργική απόφαση για να έχουμε πιο σαφή εικόνα, ωστόσο είναι προφανές ότι η επιβολή ΦΠΑ και τα άλλα μέτρα που ανακοινώθηκαν, επισημοποιούν τον χαρακτήρα της βραχυχρόνιας μίσθωσης ως ισότιμο μέλος και μέρος του τουριστικού προϊόντος της χώρας», σημειώνει στην «Κ» ο κ. Νάσος Γαβαλάς, πρόεδρος του Συνδέσμου Εταιρειών Βραχυχρόνιας Μίσθωσης – STAMA. Μετά την επιβολή ΦΠΑ στις βραχυχρόνιες μισθώσεις, η σύσταση ΙΚΕ είναι μονόδρομος για όσους εκμεταλλεύονται πάνω από τρία ακίνητα. Υπενθυμίζεται ότι, ούτως ή άλλως, θα επιβαλλόταν ΦΠΑ στον κλάδο, βάσει σχετικής κοινοτικής οδηγίας που έχει ψηφιστεί, ωστόσο αυτό αναμενόταν να συμβεί τουλάχιστον 12 μήνες αργότερα, δηλαδή από τις αρχές του 2025. Σε κάθε περίπτωση, όπως αναφέρει ο κ. Γαβαλάς, η πλειοψηφία όσων εκμεταλλεύονταν τρία ή περισσότερα ακίνητα είχε ήδη προχωρήσει στη σύσταση ΙΚΕ, αντί για την αξιοποίηση ως φυσικά πρόσωπα, καθώς κάτι τέτοιο δεν συμφέρει ούτε φορολογικά, αλλά ούτε και λογιστικά. «Οσοι δεν είχαν ήδη φτιάξει μια ΙΚΕ, θα πρέπει τώρα να σπεύσουν να τη δημιουργήσουν. Προφανώς έχει πρόσθετο κόστος, ωστόσο μπορεί να είναι και πιο συμφέρουσα, καθώς μέσω της εταιρείας και πλέον και του ΦΠΑ μπορούν να εκπίπτουν δαπάνες, ιδίως π.χ. σε περιπτώσεις ανακαίνισης ή επισκευών και συντηρήσεων. Παράλληλα, δίνεται και φορολογικό κίνητρο να ζητούνται αποδείξεις από τους τεχνίτες και τους ελεύθερους επαγγελματίες», αναφέρει ο κ. Γαβαλάς. Αξίζει να σημειωθεί ότι όσοι εκμεταλλεύονται έως δύο ακίνητα ανά ΑΦΜ δεν πρόκειται να έχουν καμία απολύτως επίπτωση στη δραστηριότητά τους. Ωστόσο ο αριθμός τους βαίνει μειούμενος τα τελευταία χρόνια, δείγμα ότι ο κλάδος της βραχυχρόνιας μίσθωσης «ωριμάζει» και καθίσταται πιο επαγγελματικός στον τρόπο λειτουργίας του. Σύμφωνα με στοιχεία της AirDNA, οι ιδιοκτήτες που διαχειρίζονται 1-2 ακίνητα διαμορφώνονται σε 40% του συνόλου (πανελλαδικά), ενώ στην Αθήνα, το αντίστοιχο ποσοστό είναι χαμηλότερα και δεν ξεπερνάει το 30%, από 42% που ήταν το 2019, πριν από την πανδημία. Αντίστοιχα, όσοι ελέγχουν από 6-20 καταλύματα αποτελούν το 22% του συνόλου στην Αθήνα (από 15% το 2019) και το 15% σε πανελλαδικό επίπεδο. Πάντως, το οικονομικό επιτελείο και η ΑΑΔΕ θα κληθούν να επαγρυπνήσουν απέναντι σε πιθανές προσπάθειες αποφυγής καταβολής ΦΠΑ, καθώς δεν λείπουν ακόμα και δημόσιες τοποθετήσεις σε ομάδες μέσων κοινωνικής δικτύωσης, για τη μεταβίβαση κάποιου/κάποιων ακινήτων σε συγγενικά ή φιλικά πρόσωπα, ώστε να μην ανήκουν στον ίδιο ΑΦΜ και συνεπώς να αποφύγουν τις νέες επιβαρύνσεις.",https://www.kathimerini.gr/wp-content/uploads/2023/09/019052e4c07dafa86b2e2ecbfceb7c08_akinetashutterstock_752973460-1-660x370.jpg?v=1695072118,Σε νέο ΚΑΔ θα υπαχθούν όσα φυσικά και νομικά πρόσωπα εκμεταλλεύονται μέσω των βραχυχρόνιων μισθώσεων τρία ή περισσότερα ακίνητα. [SHUTTERSTOCK]
https://www.kathimerini.gr/world/562606609/voytia-kata-70-ton-katalymaton-airbnb-sti-nea-yorki/,Βουτιά κατά 70% των καταλυμάτων Airbnb στη Νέα Υόρκη,2023-09-09,07:59:39,Κόσμος,Newsroom,Κατά 70% μειώθηκε ο αριθμός των διαθέσιμων Airbnb καταλυμάτων στη Νέα Υόρκη μετά την εφαρμογή του νέου νόμου που υποχρεώνει τους διαχειριστές διαμερισμάτων βραχείας μίσθωσης να καταγράψουν τα σπίτια τους,"ΝΕΑ ΥΟΡΚΗ. Κατά 70% μειώθηκε ο αριθμός των διαθέσιμων Airbnb καταλυμάτων στη Νέα Υόρκη μετά την εφαρμογή του νέου νόμου που υποχρεώνει τους διαχειριστές διαμερισμάτων βραχείας μίσθωσης να καταγράψουν τα σπίτια τους. Παρ’ όλα αυτά φαίνεται ότι χιλιάδες άλλα διατίθενται παράνομα, χωρίς να έχουν αρχειοθετηθεί όπως προβλέπεται. Η μείωση που σημειώθηκε από τις 4 Αυγούστου έως τις 5 Σεπτεμβρίου, οπότε τέθηκαν σε εφαρμογή τα νέα μέτρα, απηχεί τα 15.000 καταλύματα που εξαφανίστηκαν αιφνίδια από τις λίστες του Airbnb τον τελευταίο μήνα. Tα στοιχεία προέρχονται από την οργάνωση Inside Airbnb, μια ομάδα που παρακολουθεί τις καταχωρίσεις στην πλατφόρμα. Τον Αύγουστο υπήρχαν 22.000 ακίνητα βραχυπρόθεσμης μίσθωσης στην ιστοσελίδα και στις 5 Σεπτεμβρίου ο αριθμός αυτός είχε περιοριστεί στις 6.841. Κάποια από τα ακίνητα είχαν πάντως μετατραπεί σε μακροπρόθεσμης μίσθωσης που προϋποθέτει ότι μπορούν να ενοικιαστούν για 30 τουλάχιστον μέρες. Χαρακτηριστικό είναι ότι τα διαμερίσματα μακροπρόθεσμης μίσθωσης εκτοξεύτηκαν από 11.000 σε 32.612 στις αρχές Σεπτεμβρίου. Από τα πρώτα στοιχεία προκύπτει λοιπόν ότι ο νέος νόμος εφαρμόζεται αποτελεσματικά και μάλιστα σε μια στιγμή που οι κάτοικοι της πόλης αντιμετωπίζουν υψηλά ενοίκια και στεγαστική επισφάλεια. Παράλληλα, οι μισθώσεις για μικρό χρονικό διάστημα επιτείνουν κοινωνικά προβλήματα όπως ο θόρυβος, τα σκουπίδια και η εγκληματικότητα σε οικοδομικά συγκροτήματα και ολόκληρες γειτονιές. Την ίδια στιγμή, εντάσεις προκαλεί το μεταναστευτικό στην πόλη, καθώς κάθε μήνα φτάνουν εκεί 10.000 νέοι οικονομικοί μετανάστες και αιτούντες άσυλο. Η μεταναστευτική κρίση «θα καταστρέψει τη Νέα Υόρκη», κατήγγειλε ο Ερικ Ανταμς, Δημοκρατικός δήμαρχος της αμερικανικής μεγαλούπολης. Οι δηλώσεις του προκάλεσαν έντονες αντιδράσεις από οργανώσεις προάσπισης των μεταναστών και αποκηρύχθηκαν ως ρατσιστικές. «Ποτέ στη ζωή μου δεν είχα αντιμετωπίσει ένα πρόβλημα, του οποίου δεν έβλεπα τη λύση. Σε αυτό δεν βλέπω τη λύση», επέμεινε εκείνος. Tην Πέμπτη ξεκίνησαν τη σχολική χρονιά περίπου 20.000 παιδιά μεταναστών που έφτασαν πρόσφατα στη Νέα Υόρκη, γεγονός που δοκιμάζει και το εκπαιδευτικό σύστημα στη μεγαλύτερη πόλη των ΗΠΑ. Σε διάστημα ενάμιση χρόνου περισσότεροι από 110.000 μετανάστες έφτασαν στη Νέα Υόρκη, μια πόλη με 8,5 εκατ. κατοίκους. Κάποιους από αυτούς τους έστειλαν από πολιτείες στα σύνορα με το Μεξικό Ρεπουμπλικανοί κυβερνήτες, οι οποίοι ναυλώνουν λεωφορεία για να μεταφέρουν τους μετανάστες σε προπύργια των Δημοκρατικών, όπως η Νέα Υόρκη, η Ουάσιγκτον και το Λος Αντζελες. Στις ΗΠΑ το μεταναστευτικό είναι ένα φλέγον πολιτικό ζήτημα, με τους Ρεπουμπλικανούς να εκμεταλλεύονται κάθε ευκαιρία για να κατηγορήσουν τον πρόεδρο Τζο Μπάιντεν ότι έχει μετατρέψει τα σύνορα της χώρας με το Μεξικό σε σημείο διέλευσης παράτυπων μεταναστών. Η πόλη της Νέας Υόρκης, βάσει της νομοθεσίας της, είναι υποχρεωμένη να παρέχει κατάλυμα, τροφή και φροντίδα σε όποιον υποβάλει αίτηση για παροχή ασύλου. Ο Ανταμς, Αφροαμερικανός πρώην αστυνομικός, ζητεί επίμονα τη βοήθεια της ομοσπονδιακής κυβέρνησης για να αντιμετωπίσει τη μεταναστευτική κρίση. «Η συμπόνια των Νεοϋορκέζων είναι πιθανόν αστείρευτη, όμως οι πόροι μας δεν είναι», είχε επισημάνει τον Αύγουστο. Ωστόσο οι δηλώσεις του προκάλεσαν έντονες αντιδράσεις από ενώσεις προάσπισης των δικαιωμάτων των μεταναστών. Η New York Immigration Coalition κατηγόρησε τον δήμαρχο ότι «ρίχνει την ευθύνη για την κακή διαχείριση των νέων αφίξεων στους ευάλωτους ανθρώπους που αναζητούν ασφάλεια και μια ευκαιρία». «Αυτή η επικίνδυνη ρητορική είναι κάτι που περιμέναμε από έναν ακροδεξιό πολιτικό», σχολίασαν οι ενώσεις Coalition for the Homeless Legal Aid Society σε κοινή ανακοίνωσή τους. Τα σχόλια του Ανταμς «έχουν στόχο να δημιουργήσουν φόβο με ανεύθυνο τρόπο», πρόσθεσαν.",https://www.kathimerini.gr/wp-content/uploads/2023/09/AP21308759238323-660x370.jpg?v=1694235308,Φωτ. A.P.
https://www.kathimerini.gr/economy/international/562601713/nea-yorki-se-ischy-drakonteioi-kanones-gia-to-airbnb/,Νέα Υόρκη: Σε ισχύ «δρακόντειοι» κανόνες για το Airbnb,2023-09-06,16:18:35,Διεθνής Οικονομία,Newsroom,Αυτή τη στιγμή υπάρχουν περίπου  40.000 καταχωρίσεις στο «Μεγάλο Μήλο»,"Οι νέοι κανονισμοί της πόλης της Νέας Υόρκης για τις βραχυχρόνιες μισθώσεις τέθηκαν σε ισχύ επηρεάζοντας δεκάδες χιλιάδες παράνομες και μη καταχωρήσεις. Ο νόμος που ψηφίστηκε τον Ιανουάριο του 2022, απαιτεί από τους ιδιοκτήτες που θέλουν να καταχωρίσουν στην Airbnb ή σε άλλες πλατφόρμες να εγγραφούν στην αρμόδια δημοτική υπηρεσία και να λάβουν άδεια λειτουργίας και απαγορεύει στις εταιρείες να εισπράττουν τέλη κράτησης για μη καταχωρημένα ακίνητα. Διαμερίσματα με εκκρεμείς παραβάσεις του κώδικα πυρασφάλειας ή εντολές εκκένωσης δεν θα μπορούν να εγγραφούν. Η Νέα Υόρκη επισημαίνει ότι ο «Τοπικός Νόμος 18» είναι ένας μηχανισμός για την εξάλειψη των παράνομων βραχυχρόνιων μισθώσεων, οι οποίες -σύμφωνα με αξιωματούχους- επιδεινώνουν την κρίση στέγασης και ευνοούν τους τουρίστες έναντι των κατοίκων. Eταιρείες του κλάδου όπως η Airbnb και η Vrbo, υποχρεούνται επίσης να διασφαλίζουν ότι όποιος χρησιμοποιεί την πλατφόρμα τους στη Νέα Υόρκη ακολουθεί τους κανόνες της πόλης. Αυτή τη στιγμή υπάρχουν περισσότερες από 40.000 καταχωρίσεις Airbnb στη Νέα Υόρκη, σύμφωνα με τα στοιχεία της Inside Airbnb, η οποία παρακολουθεί τις καταχωρίσεις σε πόλεις των ΗΠΑ και του εξωτερικού. Οι τελευταίοι κανονισμοί αναμένεται να συρρικνώσουν δραματικά τον αριθμό των διαθέσιμων καταχωρίσεων εκτιμούν οι ειδικοί της αγοράς. Ορισμένες πόλεις των ΗΠΑ έχουν περιορίσει αυστηρά τo Airbnb. Η Σάντα Μόνικα της Καλιφόρνια απαγόρευσε την ενοικίαση διαμερισμάτων για λιγότερο από 30 ημέρες, ανέφεραν πρόσφατα οι Los Angeles Times, εκτός από την εφαρμογή άλλων κανόνων που αποσκοπούν στην περαιτέρω ρύθμιση των βραχυχρόνιων μισθώσεων. Με πληροφορίες από Guardian, New York Times",https://www.kathimerini.gr/wp-content/uploads/2023/09/AP23221014649871-660x370.jpg?v=1694006203,Φωτ: AP
https://www.kathimerini.gr/economy/562591090/xekatharizei-i-agora-ton-misthoseon-airbnb/,Ξεκαθαρίζει η αγορά των μισθώσεων Airbnb,2023-08-31,07:39:15,Οικονομία,"Ηλίας Μπέλλος

Προκόπης Χατζηνικολάου",Διαφορετικό καθεστώς για μικροϊδιοκτήτες και εταιρείες ή ιδιοκτήτες που νοικιάζουν πολλαπλά ακίνητα συστηματικά,"Στον σαφή διαχωρισμό μεταξύ αφενός μικροϊδιοκτητών που νοικιάζουν ακίνητό τους για ορισμένες μέρες τον χρόνο σε ξένους ή Ελληνες επισκέπτες και αφετέρου σε εκείνους τους ιδιοκτήτες ή εταιρείες που νοικιάζουν μεγαλύτερο αριθμό ακινήτων συστηματικά υπό το καθεστώς των βραχυχρόνιων μισθώσεων, προχωράει η κυβέρνηση. Η δεύτερη κατηγορία ιδιοκτητών, προκειμένου να μπορεί να συνεχίσει να ασκεί τη δραστηριότητα αυτή, θα υπαχθεί στα προβλεπόμενα περί επιχειρηματικής δραστηριότητας, δηλαδή θα επιβληθεί στα μισθώματα μεταξύ άλλων και φόρος προστιθέμενης αξίας. Επιπλέον, εξετάζεται το ενδεχόμενο να επιτραπεί και η παροχή υπηρεσιών όπως καθαριότητας υπό την προϋπόθεση ότι οι παρεχόμενες υπηρεσίες θα γίνονται σύμφωνα με την εργατική νομοθεσία και οι απασχολούμενοι στα καταλύματα αυτά θα δηλώνονται και θα ασφαλίζονται όπως όλοι οι εργαζόμενοι. Ζήτημα που αφορά κατεξοχήν τις περιπτώσεις ολόκληρων πολυκατοικιών και κτιρίων, τα δωμάτια των οποίων διατίθενται για βραχυχρόνιες μισθώσεις και τα οποία τελούν υπό τη διαχείριση ιδίων συμφερόντων οπότε αποτελούν ουσιαστικά ξενοδοχειακή δραστηριότητα. Επίσης, εξετάζεται αν για τις πολυκατοικίες διαμερισμάτων θα προβλεφθεί ρητά πως σε περίπτωση που το σύνολο των διαμερισμάτων ή συγκροτήματος κατοικιών εκμισθώνεται με βραχυχρόνιες μισθώσεις, αυτό θα θεωρείται τουριστικό κατάλυμα, το οποίο θα πρέπει να διαθέτει την αντίστοιχη αδειοδότηση. Η απαλλαγή από ΦΠΑ του εισπραττόμενου μισθώματος θα επιφυλάσσεται μόνο για την περίπτωση που ο δικαιούχος του εισοδήματος είναι φυσικό πρόσωπο και έχει καταχωρίσει στην πλατφόρμα της ΑΑΔΕ μέχρι ένα συγκεκριμένο αριθμό ακινήτων (δεν έχει ακόμα αποφασιστεί αν θα είναι δύο ή τρία ακίνητα, εκ των οποίων το ένα θα πρέπει να χρησιμοποιείται για ιδιοκατοίκηση) στον ΑΦΜ του. Στο τραπέζι και η επιβολή χρονικών περιορισμών στη διάρκεια του έτους που θα επιτρέπεται η βραχυχρόνια μίσθωση. Στόχος είναι αφενός να μπει τάξη σε μία ραγδαία αναπτυσσόμενη αγορά, που λειτουργεί όμως συχνά στην γκρίζα ζώνη μεταξύ ξενοδοχίας και ενοικίασης ακινήτου, και αφετέρου η δίκαιη φορολογική και ρυθμιστική αντιμετώπιση της κάθε περίπτωσης. Επιπλέον, επιδιώκεται να προστατευθεί ο χαρακτήρας των γειτονιών των αστικών κέντρων αλλά και των τουριστικών προορισμών και να διασφαλιστεί πως θα υπάρχουν διαθέσιμα προς κανονική μίσθωση ακίνητα για κατοίκους, φοιτητές και δημόσιους λειτουργούς, όπως αστυνομικούς, πυροσβέστες, δασκάλους, ιατρούς, εποχικά εργαζόμενους και άλλους. Το σχετικό νομοσχέδιο βρίσκεται ακόμα σε επεξεργασία από το υπουργείο Οικονομικών σε συνεργασία με το υπουργείο Τουρισμού αλλά και το Μέγαρο Μαξίμου, όπου και θα ληφθούν οι τελικές αποφάσεις. Μία ακόμα εισήγηση που βρίσκεται στο τραπέζι είναι η επιβολή χρονικών περιορισμών στη διάρκεια του έτους που θα επιτρέπεται η βραχυχρόνια μίσθωση ενός ακινήτου και ενδεχομένως και στον αριθμό των ακινήτων μιας γειτονιάς, χωρίς ακόμα ωστόσο να έχει αποφασιστεί κατά πόσον θα δοθεί η αρμοδιότητα στην τοπική αυτοδιοίκηση να προσδιορίζει τον αριθμό αυτό ή απλώς τις ανάγκες της για στέγαση δημοσίων και άλλων λειτουργών και προσώπων. Σε κάθε περίπτωση κάτι τέτοιο, εφόσον συμπεριληφθεί τελικά στο νομοσχέδιο, θα γίνεται με βάση σχετική αιτιολογημένη επιστημονικά μελέτη. Στο υπουργείο Οικονομικών έχουν συγκεντρωθεί επίσης εισηγήσεις από το Ξενοδοχειακό Επιμελητήριο Ελλάδας, τον Σύνδεσμο Ελληνικών Τουριστικών Επιχειρήσεων, αλλά και οι παρεμβάσεις της Πανελλήνιας Ομοσπονδίας Ιδιοκτητών Ακινήτων (ΠΟΜΙΔΑ). Οι προτάσεις αυτές συναξιολογούνται και με τις βέλτιστες διεθνείς πρακτικές που έχουν εφαρμοστεί τα τελευταία λίγα χρόνια σε ευρωπαϊκές χώρες και πόλεις που αντιμετωπίζουν το φαινόμενο της μεγάλης ανάπτυξης των βραχυχρόνιων μισθώσεων, όπως η Ισπανία, η Γαλλία, η Ολλανδία, η Ιταλία και άλλες. Ακόμη, επιχειρείται να βρεθεί ισορροπία μεταξύ της πλευράς που μιλάει για αδυσώπητο αθέμιτο ανταγωνισμό κατά των ξενοδοχείων και εκείνης που μιλάει για δικαίωμα των ιδιοκτητών να αξιοποιήσουν τα ακίνητά τους μετά μία δεκαετία βαθιάς οικονομικής κρίσης. Η ρύθμιση της αγοράς των βραχυχρόνιων μισθώσεων έχει αναγνωριστεί ως ανάγκη ήδη από την προηγούμενη κυβέρνηση, ωστόσο λόγω και των εκλογών δεν πρόλαβαν να προχωρήσουν οι σχετικές ενέργειες. Την ωρίμανση της σχετικής διαδικασίας προανήγγειλε σε δηλώσεις της και η υπουργός Τουρισμού Ολγα Κεφαλογιάννη, η οποία μίλησε για επιτακτική ανάγκη ρύθμισης της αγοράς αυτής, όχι μόνο για να υπάρχει δίκαιος ανταγωνισμός μεταξύ ξενοδοχείων και ιδιοκτητών που νοικιάζουν βραχυπρόθεσμα έναν αριθμό ακινήτων αλλά και για την αποκατάσταση κοινωνικών ζητημάτων όπως η αδυναμία εξεύρεσης προσιτά τιμολογημένων ενοικιαζόμενων κατοικιών. Από την πλευρά της η ΠΟΜΙΔΑ με επιστολή της προς τον πρωθυπουργό και τους υπουργούς Οικονομίας, Τουρισμού και Επικρατείας ζητεί «να μην προχωρήσει η κυβέρνηση σε μονομερή μέτρα που θα καταστρέψουν έναν τόσο δυναμικό κλάδο της οικονομίας και του τουρισμού της χώρας μας, όπως είναι η βραχυχρόνια μίσθωση, με ποσοστό φορολογικής συμμόρφωσης που φτάνει το 90%, και έσοδα 600 εκατ. ευρώ από τις σχετικές πλατφόρμες, όπως ανακοίνωσε χθες ο υφυπουργός Οικονομικών Χάρης Θεοχάρης, προξενώντας και τεράστια ζημιά στα δημόσια έσοδα, που θα απαιτήσει την επιβολή πρόσθετων φόρων εις βάρος των πολιτών».",https://www.kathimerini.gr/wp-content/uploads/2023/08/4951d86bca5e7a0ef52b2ddecaf353b6_airbnb-1-660x370.jpg?v=1693431514,"Οι επαγγελματίες του Airbnb προκειμένου να μπορούν να συνεχίσουν να ασκούν τη δραστηριότητα αυτή θα υπαχθούν στα προβλεπόμενα περί επιχειρηματικής δραστηριότητας, δηλαδή θα επιβληθεί στα μισθώματα μεταξύ άλλων και φόρος προστιθέμενης αξίας. [A.P.]"
https://www.kathimerini.gr/economy/562576339/anodika-kai-to-fthinoporo-to-airbnb/,Ανοδικά και το φθινόπωρο το Airbnb,2023-08-22,18:39:15,Οικονομία,Νίκος Ρουσάνογλου,Οι κρατήσεις για το διάστημα Σεπτεμβρίου – Οκτωβρίου είναι αυξημένες κατά 30% σε σχέση με πέρυσι,"Αυξημένες κατά 30% σε σχέση με πέρυσι είναι οι κρατήσεις σε καταλύματα βραχυχρόνιας μίσθωσης για το δίμηνο Σεπτεμβρίου – Οκτωβρίου, σύμφωνα με τα στοιχεία της εταιρείας AirDNA (www.airdna.co). Με τον τρόπο αυτό, επιβεβαιώνεται οριστικά ότι πολλοί επισκέπτες από το εξωτερικό επιλέγουν πλέον συνειδητά τη συγκεκριμένη φθινοπωρινή περίοδο για τις διακοπές τους στην Ελλάδα. Ετσι, επεκτείνεται η τουριστική περίοδος, ενώ αυξάνονται και τα έσοδα από τη διαμονή. Από την άλλη πλευρά, τα καταλύματα βραχυχρόνιας μίσθωσης στην Ελλάδα εξακολουθούν να συγκαταλέγονται μεταξύ των ακριβότερων στην Ευρώπη. Σύμφωνα με την AirDNA, τον Ιούλιο η μέση τιμή/διανυκτέρευση στο σύνολο της χώρας, και δη μεταξύ των 136.800 διαθέσιμων καταλυμάτων, διαμορφώθηκε σε 234 ευρώ, αυξημένη κατά 18% σε σχέση με τον Ιούλιο του 2022. Παρ’ όλα αυτά, η ζήτηση δεν επηρεάστηκε αρνητικά, με εξαίρεση ίσως ορισμένες πολύ ακριβές περιοχές, όπως η Μύκονος και η Σαντορίνη. Συγκεκριμένα, σημειώθηκε αύξηση κατά 35% των διανυκτερεύσεων σε σχέση με το 2019 (η δεύτερη καλύτερη επίδοση σε πανευρωπαϊκό επίπεδο, μετά τη Γαλλία), ενώ σε σχέση με τον περυσινό Ιούλιο, η αύξηση ήταν της τάξεως του 8%. Αντίστοιχα, η προσφορά καταλυμάτων ενισχύθηκε κατά 4% σε ετήσια βάση, με αποτέλεσμα η μέση πληρότητα να διαμορφωθεί στο 68%. Ενδεχομένως όμως τα νούμερα αυτά να ήταν ακόμα υψηλότερα, αν οι τιμές ήταν χαμηλότερες. Αλλωστε, σύμφωνα με πληροφορίες, εκτιμάται ότι σε κάποιους προορισμούς έγιναν προσαρμογές στις τιμές κατά τη διάρκεια του Αυγούστου, ώστε να αυξηθεί η πληρότητα και τα έσοδα. Αξίζει να σημειωθεί ότι ο φετινός Ιούλιος αποτέλεσε σημείο αναφοράς, καθώς καταγράφηκε η καλύτερη επίδοση μετά την πανδημία και η δεύτερη καλύτερη συνολικά. Παρά το κύμα καύσωνα που έπληξε πολλές χώρες στην Ευρώπη, σημειώθηκαν 51,1 εκατ. διανυκτερεύσεις σε καταλύματα βραχυχρόνιας μίσθωσης. Τα διαθέσιμα καταλύματα αυξήθηκαν κατά 7,3% σε 3,38 εκατ., ή 2% περισσότερα από το 2019. Παράλληλα, η μέση πληρότητα αυξήθηκε κατά 13,4% σε σχέση με τον αντίστοιχο μήνα του 2019, με αποτέλεσμα το διαθέσιμο εισόδημα ανά κατάλυμα να αυξηθεί κατά 18,3% σε ετήσια βάση και κατά 56,7% έναντι του 2019. Πρόκειται για μια σαφή ένδειξη του πόσο έχουν αυξηθεί οι τιμές στη βραχυχρόνια μίσθωση τα τελευταία χρόνια, ως αποτέλεσμα της ωρίμανσης της αγοράς και της σημαντικής ανόδου της ζήτησης. Σύμφωνα με την ανάλυση της AirDNA, η αύξηση αυτή οφείλεται σε μια σειρά από παράγοντες, όπως στην υποχώρηση του πληθωρισμού σε σχέση με πέρυσι (5,5% από 8,6% πέρυσι στην Ευρωζώνη), αλλά και στο γεγονός ότι η ανεργία έχει μειωθεί στο 6,4%, που αποτελεί ιστορικό χαμηλό. Σημαντικό ρόλο διαδραμάτισε και το γεγονός ότι το διαθέσιμο εισόδημα στην Ευρωζώνη αυξήθηκε κατά 4,6% κατά το πρώτο τρίμηνο του 2023 σε ετήσια βάση. Ενδιαφέρον πάντως παρουσιάζουν και τα ευρήματα της AirDNA αναφορικά με την προέλευση της μεγάλης αυτής ανόδου τον φετινό Ιούλιο. Συγκεκριμένα και σε αντίθεση με ό,τι θα περίμενε κανείς, η μεγαλύτερη αύξηση στη ζήτηση δεν εντοπίζεται στους παραδοσιακούς προορισμούς υψηλής θερινής ζήτησης του ευρωπαϊκού Νότου, αλλά σε χώρες της βόρειας Ευρώπης. Στην ανάλυση της εταιρείας επισημαίνεται πως οι χαμηλές τιμές, αλλά και οι ευνοϊκότερες καιρικές συνθήκες, συγκριτικά με τα φαινόμενα καύσωνα στις χώρες του Νότου, λειτούργησαν υπέρ της τάσης αυτής. Ετσι, οι διανυκτερεύσεις στη Νορβηγία αυξήθηκαν κατά 29,3%, στη Σουηδία κατά 26,3% και στην Πολωνία κατά 21,2%.",https://www.kathimerini.gr/wp-content/uploads/2023/08/66666-1-660x370.jpg?v=1692684580,Φωτ. Shutterstock
https://www.kathimerini.gr/society/562555405/epaggelma-diacheiristis-airbnb/,Επάγγελμα διαχειριστής Airbnb,2023-08-07,11:43:44,Κοινωνία,Μαριάννα Κακαουνάκη,"Ο φούρνος ως θέρμανση, ο φαντάρος με τα άπλυτα και άλλες ιστορίες τρέλας από την αγορά της βραχυχρόνιας μίσθωσης","Πρωτομπήκε στην πλατφόρμα της Airbnb πριν από δέκα χρόνια, αρχικά ως ταξιδιώτης. Είχε καταφέρει να μείνει στο Μαϊάμι στο ρετιρέ ενός νεαρού τραπεζίτη σε ουρανοξύστη και είχε ενθουσιαστεί. Oταν επέστρεψε και είδε πως η πλατφόρμα ήταν ανοικτή και στην Ελλάδα, έβαλε το εξοχικό της οικογένειάς του στα Βασιλικά Ζακύνθου. Οι γονείς του το έμαθαν πολύ αργότερα, όταν προγραμμάτιζαν να φιλοξενήσουν φίλους κι εκείνος τους ενημέρωσε πως ήταν νοικιασμένο. «Δεν τρελάθηκαν με την ιδέα, αλλά το αποδέχτηκαν όταν είδαν ότι ήταν ένα βοήθημα για την οικογένεια εν μέσω της οικονομικής κρίσης», λέει ο Στράτος Ζαφειριάδης στην «Κ». Τότε, ό,τι έμπαινε στον λογαριασμό τους ήταν καθαρό κέρδος. Δεν είχες την υποχρέωση να το δηλώσεις κάπου, άρα δεν είχες καμία φορολογική επιβάρυνση – ο Στράτος επίσης τα έκανε όλα μόνος του. Καθάριζε και υποδεχόταν τους επισκέπτες. Δεν είχε τα έξοδα που έχει πλέον ως διαχειριστής δέκα οικογενειακών ακινήτων στην πλατφόρμα. Εκείνο το διάστημα υπήρχαν στο ελληνικό δίκτυο της Αirbnb μόνο 720 «οικοδεσπότες». Τώρα έχουν ξεπεράσει τις 145.000. Το 2016, ο Στράτος αποφάσισε να δημιουργήσει στο Facebook μια ομάδα αποκλειστικά για τους Eλληνες οικοδεσπότες. Hδη είχαν αρχίσει κάποιοι να βλέπουν την Airbnb ως απειλή – κυρίως ξενοδόχοι. Δημοσιεύσεις εκείνο το διάστημα έκαναν λόγο για παράνομες μισθώσεις και παραοικονομία. Ο Στράτος ανέβαζε στη συγκεκριμένη ομάδα όποια επίσημη ενημέρωση έβρισκε, αλλά και τις εξελίξεις στο εξωτερικό, όπου η πλατφόρμα λειτουργούσε περισσότερα χρόνια και οι κυβερνήσεις είχαν καταλήξει σε ένα πλαίσιο λειτουργίας. Στο μεταξύ, τα ενεργά μέλη της ομάδας στο Facebook είχαν αρχίσει να μοιράζονται εμπειρίες και προβληματισμούς, ζητώντας συμβουλές. Το 2017, ήταν πλέον αδύνατον για τον Στράτο να διαχειριστεί μόνος του τη σελίδα και παρακάλεσε άλλους «οικοδεσπότες», με τους οποίους είχαν γίνει εν τω μεταξύ παρέα, να τον βοηθήσουν. Σήμερα, οκτώ άτομα διαχειρίζονται την ομάδα, που έχει ξεπεράσει τα 52.000 μέλη. «Οι ιστορίες που ακούμε στην κοινότητα, είναι αμέτρητες», τονίζει ο Στράτος. Τον περασμένο χειμώνα, σε ένα από τα ακίνητα ήρθε λογαριασμός ΔΕΗ 800 ευρώ – δεν ήταν από κλιματιστικό αλλά από τον φούρνο. Παρέμεινε ανοικτός, σε λειτουργία για τους δύο μήνες που ήταν νοικιασμένο, για να… ζεσταίνει την κουζίνα. Σε άλλο διαμέρισμα, εμφανίστηκε φαντάρος με 10 μεγάλες μαύρες σακούλες. Το είχε νοικιάσει για μία μόνο ημέρα με σκοπό να βάλει πλυντήρια. Του Στράτου τού έχει τύχει επισκέπτες να ζητήσουν αποζημίωση γιατί είδαν… φαντάσματα. Αλλοι έμπλεξαν όταν δέχτηκαν να γίνει παράταση εκτός πλατφόρμας και χρειάστηκε αστυνομία για να τους βγάλουν. Πέρα από τουρίστες συναντούν και ζευγάρια που βρίσκονται στα κρυφά (το καταλαβαίνουν όταν ζητούν να μην τους αφήσουν κριτική) ή προσφάτως διαζευγμένους. «Αυτοί, οι ψηφιακοί νομάδες και κυρίως οι Ελληνες του εξωτερικού που επέστρεψαν για να δουλέψουν από εδώ στα χρόνια της COVID μας έσωσαν την περίοδο που ο τουρισμός είχε κλείσει», σημειώνει η Ελισάβετ. Φιλόλογος στο επάγγελμα, σήμερα ασχολείται επαγγελματικά με τη διαχείριση 42 σπιτιών στην πλατφόρμα. Ξεκίνησε το 2017, όταν πρότεινε σε ένα φίλο της που ζούσε στο εξωτερικό να του ανεβάσει το διαμέρισμά του στην Αθήνα, το οποίο παρέμενε κλειστό. Σήμερα, δέκα από τα ακίνητά της ανήκουν σε ανθρώπους που εργάζονται στο εξωτερικό (η Airbnb ήταν η λύση ώστε όταν επιστρέφουν να μένουν εκεί). Είκοσι διαμερίσματα είναι Τούρκων που τα αγόρασαν μέσω του προγράμματος Golden Visa και τα υπόλοιπα είναι είτε επενδύσεις Ελλήνων είτε κατοικίες ανθρώπων που θέλουν να βγάλουν ένα έξτρα εισόδημα. «Μια αρχαιολόγος έφυγε σε μια ανασκαφή και “άνοιξε” το σπίτι της για 20 ημέρες. Με αυτά τα χρήματα ελπίζει πως θα πληρώσει τον ΕΝΦΙΑ». H διαδικτυακή κοινότητα των Ελλήνων που δραστηριοποιούνται ως «οικοδεσπότες» αριθμεί ήδη 52.000 μέλη. Η Ελισάβετ σε ένα τετράδιο σημειώνει το μηνιαίο πρόγραμμα για όλα της τα σπίτια και αναλαμβάνει τα πάντα και ό,τι απρόοπτο συμβεί. Την τελευταία εβδομάδα μόνο χρειάστηκε να βρει άκρη με τη ΔΕΗ επειδή είχε κοπεί το ρεύμα σε ένα διαμέρισμα, να επισκευάσει ένα πλυντήριο που είχε χαλάσει, να καθαρίσει η ίδια όταν τελευταία στιγμή μια καθαρίστρια δεν εμφανίστηκε. Το μόνο που κάνουν οι ιδιοκτήτες είναι να της δίνουν τον ΑΜΑ (αριθμό μητρώου) που χρειάζεται για να μπει το σπίτι στην πλατφόρμα, τα κλειδιά και το 10% από κάθε κράτηση – ως αμοιβή της. Επειδή όμως δεν έχει κάποια εταιρεία ή τρόπο να κόψει τιμολόγιο, τα χρήματά της, «μαύρα», της τα δίνουν είτε μετρητά όταν συγκεντρώνεται ένα ποσό ή της πληρώνουν κάποιον άσχετο, δικό της, λογαριασμό. Πάντως, σχεδόν καθημερινά απορρίπτει νέες προτάσεις συνεργασίας. «Ειδικά φέτος το καλοκαίρι, πολλοί επέστρεψαν στην πλατφόρμα ύστερα από ένα διάλειμμα τα χρόνια της COVID. Ο ανταγωνισμός πλέον είναι τεράστιος», υπογραμμίζει. «Υπάρχουν περιοχές που δεν τραβάνε, οι τιμές εκεί είναι αναγκαστικά πολύ χαμηλές. Εξηγώ στους ιδιοκτήτες πως με τη φορολογία, τα έξοδα καθαριότητας και το δικό μου ποσοστό, απλά δεν αξίζει». O μεγαλύτερος πονοκέφαλος, συμφωνούν η Ελισάβετ, o Στράτος, αλλά και δεκάδες μέλη που παραπονιούνται καθημερινά στην ομάδα γι’ αυτό το θέμα, είναι η καθαριότητα. «Η χρέωση είναι πλέον πολύ υψηλή, μπορεί να φτάσει και 20 ευρώ την ώρα στα νησιά και πάλι δεν βρίσκεις κόσμο. Αναλαμβάνουν πολλά σπίτια, τα ξεπετάνε ή συχνά δεν εμφανίζονται και μένεις ξεκρέμαστος», εξηγούν. Αυτή τη δυσκολία αντιμετώπιζε το 2019 στην Αθήνα ο ιδιοκτήτης έξι διαμερισμάτων και όταν το συζήτησε με τον Στέλιο, ο οποίος δούλευε τότε σε ένα κέντρο αισθητικής κάνοντας μασάζ, εκείνος πρότεινε να το κάνει ο ίδιος για έξτρα εισόδημα. Εκτοτε, έχει μπει σε διαμερίσματα που τα είχαν αφήσει πεντακάθαρα και άλλα όμως που ντρέπεται να πει τι έβρισκε μέσα. «Το χειρότερο ήταν όταν το νοίκιαζαν, υποτίθεται, δύο άτομα και καταλάβαινα πως είχαν κάνει πάρτι 100 ατόμων. Εστελνα φωτογραφίες, ο ιδιοκτήτης διαπραγματευόταν αποζημίωση, αλλά εγώ έπρεπε να το καθαρίσω». Ο ίδιος χρέωνε 35 ευρώ για να προετοιμάζει το σπίτι για κάθε κράτηση. Μέσα σε αυτή την τιμή, καθάριζε το ακίνητο, έπλενε και σιδέρωνε τα σεντόνια. Πολλές φορές χρειαζόταν να τα πάρει σπίτι του για να προλάβει ώστε να είναι όλα έτοιμα για τους επόμενους επισκέπτες. «Διεκδίκησα καλύτερα χρήματα, όμως δεν συμφωνήσαμε, οπότε αποφάσισα ότι δεν άξιζε τον κόπο και το άφησα», εξηγεί. Συνεχίζει να ασχολείται με την πλατφόρμα, όμως με άλλο ρόλο. Κάνοντας το κανονικό του επάγγελμα: μασάζ. Ο ίδιος παίρνει 40 ευρώ και ο ιδιοκτήτης χρεώνει 60 ευρώ στον επισκέπτη. Είναι μία από τις πολλές υπηρεσίες που πλέον προσφέρουν. «Το να διαφέρεις είναι το κλειδί για την επιτυχία», έγραψε πρόσφατα ένα μέλος της ομάδας στο Facebook σε ανάρτησή του. Πέρα από την επαγγελματική πλέον ενασχόληση πολλών «οικοδεσποτών» ο Στράτος Ζαφειριάδης θεωρεί πως δημιουργήθηκε ανάγκη για πολλούς νέους κλάδους (οδηγοί, συνεργεία ανακαινίσεων, λογιστές, συνεργεία καθαρισμού) ενώ παράλληλα ολόκληρες γειτονιές έχουν μεταμορφωθεί προς το καλύτερο. Δίνει ως παράδειγμα το Κουκάκι: «Ανοιξαν τόσα όμορφα μαγαζιά, ανακαινίστηκαν διαμερίσματα που ήταν κλειδωμένα για χρόνια. Αυτό μόνο καλό μπορεί να είναι», τονίζει. Σύμφωνα με στοιχεία της Airbnb, μέσα σε ένα χρόνο (το 2015) το Κουκάκι είχε αύξηση στις κρατήσεις 800%. Αντίστοιχες αυξήσεις και σε άλλες γειτονιές είχαν ως αποτέλεσμα τα λιγοστά διαθέσιμα σπίτια για μακροχρόνια μίσθωση να είναι απλησίαστα. «Το καταλαβαίνω· όμως, υπάρχουν άλλες γειτονιές στην Αττική όπου μπορεί να βρει κανείς σπίτι, δεν είναι αναγκαστικό να μείνουν όλοι στο Κουκάκι ή στο Παγκράτι», απαντά. Οι αντιδράσεις που προέκυψαν σε πολλές πολυκατοικίες έφτασαν μέχρι τις αίθουσες δικαστηρίου. Η δικηγόρος Δάφνη Μπατσαρά ανέλαβε την εκπροσώπηση ενός «οικοδεσπότη» διαμερίσματος στην πλατεία Βικτωρίας, σε μία από τις πρώτες αγωγές. «Οι υπόλοιποι ιδιοκτήτες επέμειναν πως δούλευε το διαμέρισμα σαν πανσιόν, κάτι που απαγορεύεται από καταστατικό της πολυκατοικίας που είχε συνταχτεί το 1960. Iσχυρίζονταν ότι η συχνή χρήση καταστρέφει το ασανσέρ αλλά και πως το να κυκλοφορούν τα κλειδιά της εισόδου μεταξύ αγνώστων είναι επικίνδυνο». Ο δικαστής έκρινε υπέρ της χρήσης Airbnb, πως πρόκειται για αστική μίσθωση (λέγοντας, μεταξύ άλλων, ότι το ασανσέρ χρησιμοποιείται αντίστοιχα και από γραφεία που λειτουργούσαν στην πολυκατοικία, αλλά και πως δεν τίθεται θέμα ασφάλειας αφού η κλειδαριά της κεντρικής εισόδου δεν είναι ασφαλείας σε μια ήδη «δύσκολη» γειτονιά). Η απόφαση εκείνη είχε δώσει ανάσα στους «οικοδεσπότες» που εμπλέκονται σε αντίστοιχες διενέξεις (δικαστικές και μη), αλλά μέσα στον ίδιο χρόνο βγήκαν άλλες δύο, αντίθετες, αποφάσεις. «Η μία αφορούσε διαμέρισμα σε συγκρότημα στη Χαλκιδική, όπου ο ιδιοκτήτης ύστερα από συμβουλή λογιστή –και χωρίς να απαιτείται– είχε εκδώσει σήμα του ΕΟΤ και άρα κρίθηκε ως επαγγελματική μίσθωση που από το καταστατικό του συγκροτήματος απαγορευόταν. Στη δεύτερη περίπτωση, στο Ναύπλιο, οι ιδιοκτήτες δεν είχαν τη δυνατότητα να παρευρεθούν στο δικαστήριο, δικάστηκαν ερήμην και έχασαν», σημειώνει η κ. Μπατσαρά, η οποία επιμένει ότι θα πρέπει να κριθεί μια τέτοια υπόθεση στον Aρειο Πάγο, ώστε να λήξει αυτό το θέμα. Oσον αφορά τα νέα μέτρα που ακούγεται ότι θα επιβάλει η κυβέρνηση –μεταξύ άλλων, διαχωρισμός επαγγελματιών και ιδιωτών που έχουν μέχρι δύο ακίνητα ή ανώτατο όριο ημερών, κατά τις οποίες θα μπορεί να διατίθεται ετησίως ένα ακίνητο– η δικηγόρος είναι επιφυλακτική, καθώς όπως λέει κατά καιρούς προαναγγέλλουν οι εκάστοτε κυβερνήσεις διάφορους περιορισμούς, που ωστόσο τελικά δεν εφαρμόζονται. Πάντως η ίδια εκπροσωπεί δύο εταιρείες που έχουν ολόκληρες πολυκατοικίες με διαμερίσματα που διατίθενται στην Airbnb και πριν από έξι μήνες κλήθηκαν από τον Δήμο Αθηναίων να πληρώσουν τέλη παρεπιδημούντων (0,5% επί του τζίρου) σαν να ήταν ξενοδοχεία και μάλιστα αναδρομικά σε βάθος πενταετίας. «Αυτά τα τέλη αφορούν ξενοδοχεία, τα οποία με τη σειρά τους περνούν το κόστος στον πελάτη. Αυτό όμως δεν συμβαίνει στην περίπτωση των πελατών μου. Ενας επιχειρηματίας πρέπει να είναι σε θέση να γνωρίζει τι κόστος θα έχει και να προγραμματίζει ανάλογα», υπογραμμίζει. Και οι δύο υποθέσεις έχουν συζητηθεί στο διοικητικό δικαστήριο (γνωρίζει πως υπάρχουν και άλλες), αλλά μέχρι να βγουν οι αποφάσεις και όσο εκκρεμούν οι βεβαιωμένες οφειλές, οι πελάτες της δεν μπορούν να βγάλουν φορολογική ενημερότητα. «Πρόκειται για μια αυθαίρετη απόφαση, αφού ο ισχύων νόμος είναι σαφής. Μπορείς να εκμεταλλευθείς το ακίνητό σου με βραχυχρόνια αστική μίσθωση», επιμένει. Τονίζει, βέβαια, πως αυτό ισχύει εφόσον το μόνο που παρέχεται είναι διαμέρισμα και κλινοσκεπάσματα. «Από τη στιγμή που δίνεται οποιαδήποτε άλλη παροχή με αποδοχές, τότε φεύγουμε από την αστική μίσθωση και ο νόμος δεν σε καλύπτει». Παρότι στις υποθέσεις που αναλαμβάνει «υποστηρίζει» την Airbnb, συμφωνεί πως πρέπει να υπάρχει έλεγχος, αλλά και μέτρα. «Θα πρέπει, όμως, πρώτα να γίνει μια πραγματική, ουσιαστική διαβούλευση με τους εμπλεκομένους. Κάτι που μέχρι στιγμής δεν έχει γίνει», καταλήγει.",https://www.kathimerini.gr/wp-content/uploads/2023/08/DOC-20230801-59800593-660x370.jpg?v=1691225557,"Ο Στράτος Ζαφειριάδης μπήκε στην Airbnb πριν από περίπου 10 χρόνια, αξιοποιώντας το οικογενειακό εξοχικό στα Βασιλικά Ζακύνθου. Τότε υπήρχαν
μόλις 720 οικοδεσπότες στο ελληνικό δίκτυο της πλατφόρμας – σήμερα έχουν ανέλθει σε 145.000. Ο ίδιος διαχειρίζεται πλέον δέκα ακίνητα."
https://www.kathimerini.gr/economy/562555018/airbnb-alma-kerdon-para-toys-periorismoys/,Airbnb: Αλμα κερδών παρά τους περιορισμούς,2023-08-05,08:23:00,Οικονομία,Newsroom,Οι Αρχές πολλών πόλεων σε όλο τον κόσμο λαμβάνουν μέτρα κατά της βραχυχρόνιας μίσθωσης υπό τον φόβο αύξησης των ενοικίων,"Δεκαπέντε χρόνια μετά την ίδρυση της πλατφόρμας Airbnb και την παγκόσμια έκρηξη που πυροδότησε στις βραχυπρόθεσμες ενοικιάσεις κατοικιών, η ρύθμιση αυτού του τομέα στέγασης παραμένει πρόκληση για τις τοπικές αρχές και τις κυβερνήσεις σε όλο τον κόσμο. Καθώς οι τουρίστες επιστρέφουν και τα κέρδη της Airbnb προβλέπονται πάνω από τις εκτιμήσεις της αγοράς για το τρίτο τρίμηνο του 2023 (μεταξύ 3,3 και 3,4 δισ. δολαρίων, σύμφωνα με στοιχεία της Refinitiv), οι οικοδεσπότες της Airbnb από την Κοπεγχάγη μέχρι την Καταλωνία προσπαθούν να αποφύγουν τους κανονισμούς, με τις Αρχές να πειραματίζονται την ίδια ώρα με μια πληθώρα μέτρων. Το Ντάλας λόγου χάριν έχει μπλοκάρει τις παραθεριστικές ιδιοκτησίες σε κατοικημένες γειτονιές, η Βαρκελώνη απαγόρευσε όλες τις βραχυπρόθεσμες ενοικιάσεις σε ιδιωτικές κατοικίες, ενώ το Σαν Φρανσίσκο και το Σιάτλ περιορίζουν τον αριθμό των ακινήτων που μπορεί να καταχωρίσει ένας οικοδεσπότης. Αλλοι μειώνουν τον αριθμό των διανυκτερεύσεων που μπορεί να νοικιαστεί ένα ακίνητο εντός του έτους (90 στο Λονδίνο, 120 στο Παρίσι) ή ορίζουν ελάχιστο αριθμό διανυκτερεύσεων που πρέπει να νοικιαστεί ένα κατάλυμα (οι επισκέπτες της Χονολουλού πρέπει να κάνουν κράτηση για τουλάχιστον 90 ημέρες). Ολα αυτά τα κανονιστικά πλαίσια έχουν τη ρίζα τους στον ίδιο θεμελιώδη φόβο: αν αφεθούν ανεξέλεγκτες πλατφόρμες όπως οι Airbnb, TripAdvisor, VRBO και Flipkey, θα αυξηθούν τα ενοίκια, οι ντόπιοι θα εκτοπιστούν και θα προκληθεί χάος σε δημοφιλείς συνοικίες. Το Ινστιτούτο Οικονομικής Πολιτικής το 2019 κατέληξε στο συμπέρασμα ότι αυτές οι ανησυχίες είναι πραγματικές και τα χρήματα που αποφέρουν οι εν λόγω υπηρεσίες αντισταθμίζονται από τη συρρίκνωση της αγοράς μακροπρόθεσμων ενοικίων και τη μείωση των φορολογικών εσόδων των ξενοδοχείων. «Εχουμε συνεργαστεί με περισσότερες από 1.000 κυβερνήσεις σε όλο τον κόσμο για σαφείς και δίκαιους κανόνες στις βραχυχρόνιες ενοικιάσεις», επιμένει ο Τέο Γεντίνσκι, παγκόσμιος διευθυντής πολιτικής της Airbnb. Η εταιρεία αναφέρει την κυκλοφορία του εργαλείου δεδομένων City Portal το 2020 ως απόδειξη της δέσμευσής της για συνεργασία. Ο πίνακας ελέγχου δίνει στις τοπικές κυβερνήσεις πρόσβαση σε πληροφορίες για επισκέπτες και οικοδεσπότες, παρακολουθεί τις επιπτώσεις των ενοικίων στην τοπική αγορά κατοικίας και βοηθά τους δήμους να δημιουργήσουν κανονισμούς. Μπορεί επίσης να παρέχει κατά προσέγγιση τοποθεσίες για καταχωρίσεις που παραβιάζουν κανόνες. Μέχρι στιγμής, περισσότερες από 350 πόλεις και τουριστικά γραφεία έχουν εγγραφεί, ενώ περίπου το 80% των 200 κορυφαίων αγορών της παγκοσμίως υπόκειται σε κανονισμούς, τονίζει η Αirbnb. Ακόμη και οι ιδιοκτήτες που ακολουθούν τους κανόνες, όμως, έχουν την ευελιξία να κρατούν τα ακίνητά τους μακριά από την αγορά μακροχρόνιων μισθώσεων, συνδυάζοντας βραχυπρόθεσμες και μεσοπρόθεσμες διαμονές. Εταιρείες φιλοξενίας, όπως η Houst, προσφέρουν στους οικοδεσπότες συμβουλές για το πώς να χρησιμοποιούν τις περιόδους με υψηλή τουριστική κίνηση για βραχυχρόνιες μισθώσεις με υψηλότερες απολαβές και στη συνέχεια να ενοικιάζουν το ακίνητό τους για τους υπόλοιπους μήνες. Ανάλογοι ελιγμοί μπορεί να μην παραβιάζουν τον νόμο, αλλά εξακολουθούν να συμπιέζουν την προσφορά κατοικιών.",https://www.kathimerini.gr/wp-content/uploads/2023/08/65daa30b9b86607ee754dcf57185908b_APNYC_Sinking_49789-c9c05-1-660x370.jpg?v=1691212730,"H Βαρκελώνη απαγόρευσε όλες τις βραχυπρόθεσμες ενοικιάσεις σε ιδιωτικές κατοικίες, ενώ το Σαν Φρανσίσκο και το Σιάτλ περιορίζουν τον αριθμό των ακινήτων που μπορεί να καταχωρίσει ένας οικοδεσπότης. [A.P.]"
https://www.kathimerini.gr/economy/562544377/eyropaiko-freno-sto-airbnb/,Ευρωπαϊκό «φρένο» στο Airbnb,2023-07-29,21:25:00,Οικονομία,Νίκος Ρουσάνογλου,Ποια μέτρα περιορισμού έχουν ληφθεί σε μεγάλες ευρωπαϊκές πόλεις – Τι συζητείται για την ελληνική αγορά,"Πυκνώνουν εκ νέου τα μέτρα περιορισμού της δραστηριότητας των βραχυχρόνιων μισθώσεων σε διάφορες περιοχές της Ευρώπης, ως απάντηση στον υπερτουρισμό, στην έλλειψη στέγης και στις εκρηκτικές αυξήσεις των ενοικίων, που έχουν οξύνει το στεγαστικό πρόβλημα. Σε μια περίοδο που έχει ξεκινήσει και η σχετική συζήτηση στην Ελλάδα, φαίνεται πως το ζήτημα χρήζει προσεκτικής ανάλυσης, ώστε να βρεθεί η «χρυσή τομή». Το βέβαιο είναι ότι μετά την ύφεση της περιόδου 2020-2021, εξαιτίας της πανδημικής κρίσης, φαίνεται πως οι βραχυχρόνιες μισθώσεις βρίσκονται και πάλι «υπό διωγμό» σε πολλές πόλεις, μια και στο μεσοδιάστημα δεν ελήφθησαν μέτρα για την αύξηση της προσφοράς κατοικιών, προκειμένου να αμβλυνθούν τα προβλήματα στέγασης που μαστίζουν πολλές χώρες του εξωτερικού. Στο Αμστερνταμ, το χρονικό όριο των 30 ημερών στη μίσθωση κάθε ακινήτου ανάγκασε τη μεγάλη πλειονότητα των ιδιοκτητών να εγκαταλείψει τις βραχυχρόνιες μισθώσεις. Δύο από τις πόλεις όπου υπάρχουν πλέον μετρήσιμα αποτελέσματα από τα μέτρα περιορισμού των βραχυχρόνιων μισθώσεων, είναι το Αμστερνταμ και το Δουβλίνο. Σε αμφότερες τις περιπτώσεις, έχει επιλεγεί το μέτρο του χρονικού περιορισμού. Στο μεν Αμστερνταμ κάθε ιδιοκτήτης μπορεί να εκμεταλλευτεί το ακίνητό του μέσω των σχετικών πλατφορμών βραχυχρόνιας μίσθωσης για μόλις 30 ημέρες τον χρόνο, στο δε Δουβλίνο για 90 ημέρες. Μάλιστα στο Δουβλίνο αυτό επιτρέπεται μόνο σε συγκεκριμένες ζώνες εντός της πόλης. Στην πράξη, τα μέτρα αυτά έχουν καταστήσει τόσο περιοριστική τη χρήση, ώστε η συντριπτική πλειονότητα των επενδυτών και ιδιοκτητών ακινήτων έχει επιλέξει να αποχωρήσει από τη σχετική δραστηριότητα. Σύμφωνα με την AirDNA, σε σχέση με το 2019, τον φετινό Ιούνιο η προσφορά καταλυμάτων βραχυχρόνιας μίσθωσης στο Δουβλίνο ήταν μειωμένη κατά 70%, ενώ στο Αμστερνταμ η πτώση αγγίζει το 71%. Αντίστοιχα, κατακόρυφη πτώση κατά 88% στο Αμστερνταμ και κατά 86% στο Δουβλίνο σημείωσε και η ζήτηση καταλυμάτων βραχυχρόνιας μίσθωσης, ήτοι οι επισκέπτες στράφηκαν σε άλλες επιλογές για τη διαμονή τους. Μέτρα περιορισμού των βραχυχρόνιων μισθώσεων λαμβάνονται ή εξετάζεται να ληφθούν και σε άλλες περιοχές, ιδίως στον ευρωπαϊκό Νότο, όπου το στεγαστικό πρόβλημα είναι έντονο. Στη Φλωρεντία της Ιταλίας, αρχής γενομένης από την 1η Ιουνίου, έχει απαγορευτεί πλήρως η δραστηριότητα της βραχυχρόνιας μίσθωσης στο ιστορικό κέντρο της πόλης. Σημαντικούς περιορισμούς εξετάζουν επίσης τα δημοτικά συμβούλια σε πόλεις όπως το Μιλάνο και η Βενετία, και ενώ στην Ιταλία βρίσκεται σε εξέλιξη μια διαδικασία για τη συνολική νομοθέτηση περιορισμών στις βραχυχρόνιες μισθώσεις. Στην Πάλμα της Ισπανίας, το Ανώτατο Δικαστήριο απέρριψε προσφυγή κατά της απαγόρευσης της λειτουργίας καταλυμάτων βραχυχρόνιας μίσθωσης, που ψηφίστηκε τον περασμένο Φεβρουάριο. Αντίστοιχα, στη Βαρκελώνη έχει απαγορευτεί πλήρως η διάθεση δωματίων μέσω βραχυχρόνιας μίσθωσης, ενώ έχει μειωθεί και ο αριθμός των αδειών που χορηγούνται για την εκμετάλλευση ολόκληρων διαμερισμάτων μέσω των ψηφιακών πλατφορμών. Αλλά και στην Πορτογαλία έχει απαγορευτεί πλέον η έκδοση νέων αδειών καταλυμάτων βραχυχρόνιας μίσθωσης, ήδη από τον περασμένο Φεβρουάριο, σε μια προσπάθεια να αντιμετωπιστεί το στεγαστικό πρόβλημα στη χώρα της Ιβηρικής Χερσονήσου. Στην Ελλάδα, η συζήτηση που έχει ανοίξει, βασίζεται σε προτάσεις φορέων κυρίως του ξενοδοχειακού κλάδου, που επιθυμούν να αστυνομευτεί το φαινόμενο των παρανόμως λειτουργούντων κτιρίων με διαμερίσματα βραχυχρόνιας μίσθωσης που παρέχουν και ξενοδοχειακές υπηρεσίες, χωρίς όμως να φέρουν και το αντίστοιχο σήμα λειτουργίας και φυσικά χωρίς να πληρώνουν ΦΠΑ. Παράλληλα όμως, και επειδή έχει αναγνωριστεί το σοβαρό πρόβλημα που δημιουργείται, ιδίως σε τουριστικούς προορισμούς με την αδυναμία εύρεσης στέγης από φοιτητές και δημόσιους λειτουργούς, εξετάζονται κι άλλες επιλογές, όπως π.χ. να υπάρξει περιορισμός στον αριθμό των κατοικιών που μπορεί να εκμισθώνονται ανά ΑΦΜ, ή να καθοριστεί ανώτατο επιτρεπόμενο όριο ημερών/έτος σε κάποιες περιοχές. Σημειωτέον ότι τα σχετικά μέτρα έχουν ήδη ψηφιστεί από το 2018, χωρίς όμως ποτέ να εφαρμοστούν, καθώς απαιτείται σχετική κοινή υπουργική απόφαση που δεν έχει μέχρι σήμερα εκδοθεί. Ασφαλώς, αν επιβαλλόταν χρονικός περιορισμός 90 ημερών/έτος στην εκμετάλλευση διαμερισμάτων στο κέντρο της Αθήνας, το σχεδόν βέβαιο είναι ότι τα περισσότερα ακίνητα θα αποχωρούσαν από τις ψηφιακές πλατφόρμες, καθώς θα ήταν μη βιώσιμη η εκμετάλλευσή τους μέσω βραχυχρόνιας μίσθωσης. Σύμφωνα με εκτιμήσεις στελεχών εταιρειών διαχείρισης καταλυμάτων, ένα μέσο διαμέρισμα που δεν βρίσκεται εντός του ιστορικού κέντρου της πόλης, χρειάζεται να έχει επισκέπτες για τουλάχιστον 200 ημέρες τον χρόνο προκειμένου να αποφέρει κάποιο κέρδος στον κάτοχό του. Σε αντίθεση περίπτωση, τα έξοδα είναι μεγαλύτερα από τα έσοδα. Αυτό που σημειώνουν στελέχη της αγοράς είναι ότι μια εισροή ακινήτων θα συνέβαλε στον εξορθολογισμό των τιμών, όχι μόνο λόγω της ανόδου της προσφοράς, αλλά και εξαιτίας του πλήγματος στην ψυχολογία των ιδιοκτητών που θα αισθάνονταν ότι δεν θα είχαν εναλλακτική επιλογή αξιοποίησης της περιουσίας τους.",https://www.kathimerini.gr/wp-content/uploads/2023/07/doc-20230728airb-660x370.jpg?v=1690611391,
https://www.kathimerini.gr/economy/562528066/deyteri-pio-akrivi-chora-sto-airbnb-i-ellada/,Δεύτερη πιο ακριβή χώρα στο Airbnb η Ελλάδα,2023-07-19,16:37:37,Οικονομία,"Νίκος Ρουσάνογλου

Ηλίας Μπέλλος",Μεταξύ έξι δημοφιλών μεσογειακών προορισμών – Στα 232 ευρώ η μέση τιμή διανυκτέρευσης τον Ιούλιο και τον Αύγουστο,"Στα 232 ευρώ την ημέρα διαμορφώνεται η μέση τιμή διανυκτέρευσης σε καταλύματα βραχυχρόνιων μισθώσεων στην Ελλάδα τον Ιούλιο και τον Αύγουστο, με βάση τις μέχρι στιγμής επιβεβαιωμένες κρατήσεις. Ωστόσο οι πληρότητες δεν ξεπερνούν το 44% των συνολικά διαθέσιμων καταχωρίσεων για διαμονή σε τέτοιου τύπου καταλύματα στο Διαδίκτυο. Ακόμα και έτσι όμως, η Ελλάδα είναι η δεύτερη πιο ακριβή χώρα και εμφανίζει τη δεύτερη μεγαλύτερη πληρότητα καταλυμάτων τύπου Airbnb σε σχέση με τον ανταγωνισμό. Δηλαδή καταλύματα στις Βαλεαρίδες Νήσους, οι οποίες είναι πρώτες σε πληρότητα, στην Ιταλία, στην Ισπανία, στην Κύπρο και στην Τουρκία. Τα επίπεδα αυτά των τιμών στην Ελλάδα επιβεβαιώνουν όχι μόνο ότι οι βραχυχρόνιες μισθώσεις αποτελούν πλέον σημαντικό μέρος της αγοράς φιλοξενίας, αλλά και ότι μπορούν να τιμολογούν σε ευθέως ανταγωνιστικά επίπεδα σε σχέση με τα ξενοδοχεία. Αυτό προκύπτει από τα στοιχεία που διέθεσε στην «Καθημερινή» η Key Data, πλατφόρμα δεδομένων της αγοράς βραχυχρόνιων μισθώσεων για επαγγελματίες διαχειριστές, τουριστικούς οργανισμούς και επενδυτικά κεφάλαια, η οποία παρέχει στοιχεία και εργαλεία τεχνητής νοημοσύνης για την αξιολόγηση αυτών των δεδομένων. Με βάση λοιπόν αυτή την πλατφόρμα, στην Ελλάδα η προσφορά διαμερισμάτων και κατοικιών βραχυχρόνιας μίσθωσης τον τρέχοντα μήνα Ιούλιο ανέρχεται σε 153.785 καταλύματα. Αριθμός αυξημένος κατά 7% από τον αντίστοιχο μήνα του 2022. Στην Ισπανία, το αντίστοιχο πλήθος ανέρχεται σε 611.149 καταλύματα που αντιστοιχεί σε αύξηση 9% σε σχέση με τον Ιούλιο του 2022. Ομως στις Βαλεαρίδες που έχουν αρχίσει να επιβάλλονται περιορισμοί στη συγκεκριμένη αγορά, ο αριθμός των καταχωρίσεων έχει μειωθεί κατά 3%. Εκτόξευση της προσφοράς καταλυμάτων βραχυχρόνιας μίσθωσης ωστόσο λαμβάνει χώρα στην Τουρκία, όπου από 81.000 καταχωρίσεις τον Ιούλιο του 2022 έφτασαν στις 115.000 σήμερα. Πρόκειται για αύξηση της τάξης του 42%, καθώς το φαινόμενο εξαπλώνεται στην Τουρκία. Αλματωδώς αυξάνονται τα Airbnb στην Τουρκία. Από 81.000 καταλύματα τον Ιούλιο του 2022 φτάνουν σήμερα στις 115.000. Οι ακριβότερες τιμές μεταξύ του μεσογειακού ανταγωνισμού, που συγκροτούν Κύπρος, Ελλάδα, Βαλεαρίδες, Ιταλία, Ισπανία και Τουρκία, καταγράφονται στις Βαλεαρίδες και είναι σχεδόν διπλάσιες από αυτές στην Ελλάδα. Ειδικότερα, η μέση τιμή διανυκτέρευσης στο νησιωτικό σύμπλεγμα της δυτικής Μεσογείου βρίσκεται στα 430 ευρώ έναντι 232 ευρώ στην Ελλάδα. Στην ηπειρωτική Ισπανία η αντίστοιχη τιμή είναι 218 ευρώ, ενώ στην Ιταλία 191 ευρώ και στην Κύπρο 198 ευρώ. Τιμές έντονα αυξημένες από τις μέσες του πρώτου εξαμήνου. Η Key Data με βάση αυτές τις πληρότητες, το πλήθος των προσφερόμενων καταλυμάτων και τις τιμές, υπολογίζει πως το μέσο έσοδο ανά διατιθέμενο δωμάτιο (RevPAR) στην Ελλάδα το πρώτο εξάμηνο διαμορφώθηκε στα 34 ευρώ, και τον Ιούλιο και τον Αύγουστο με βάση τις μέχρι στιγμής επιβεβαιωμένες κρατήσεις στα 101 ευρώ. Τους επόμενους μήνες η ελληνική κυβέρνηση αναμένεται να ανακοινώσει το νέο πλαίσιο λειτουργίας των βραχυχρόνιων μισθώσεων στην Ελλάδα, καθώς εκτιμάται ότι η μεγέθυνση της αγοράς αυτής υπό το ισχύον καθεστώς δημιουργεί αφενός αθέμιτο ανταγωνισμό στα ξενοδοχεία και αφετέρου υπερσυγκέντρωση της συγκεκριμένης δραστηριότητας σε προορισμούς και περιοχές με αυξημένο τουριστικό ενδιαφέρον, εκτοπίζοντας τον τοπικό πληθυσμό και δημιουργώντας μεγάλη έλλειψη προσιτών ενοικιαζόμενων κατοικιών για άλλες ομάδες όπως φοιτητές, δημόσιους λειτουργούς αλλά και εργαζομένους. Οπως έχει αποκαλύψει η «Καθημερινή», δύο βασικοί άξονες των σχεδιαζόμενων ρυθμίσεων θα είναι ο διαχωρισμός των ιδιοκτητών που νοικιάζουν ένα ή δύο ακίνητα, από τους επαγγελματίες διαχειριστές με μεγαλύτερο αριθμό ακινήτων και ο προσδιορισμός ανώτατων ορίων ημερών κατά τις οποίες θα μπορεί να διατίθεται ετησίως ένα ακίνητο προς τέτοια χρήση. Το πλαίσιο θα επιφυλάσσει και διαφορετική φορολογική μεταχείριση αλλά και νέους όρους και προϋποθέσεις.",https://www.kathimerini.gr/wp-content/uploads/2023/07/doc-20230718gr3-660x370.jpg?v=1689755244,
https://www.kathimerini.gr/k/k-magazine/562521001/airbnb-gia-skyloys/,Airbnb για σκύλους;,2023-07-14,23:15:00,Περιοδικό «Κ»,ΓΙΩΡΓΟΣ ΦΡΑΝΤΖΕΣΚΑΚΗΣ,Μια ελληνική πλατφόρμα βρίσκει τον κατάλληλο άνθρωπο για να φιλοξενήσει το κατοικίδιό σας στις διακοπές.,"Ο πατέρας μου έλεγε πάντα «αξιοποίησε τα ταλέντα σου και μην κυνηγάς άδικα τα ταλέντα που θα ήθελες να έχεις». Πόσο δίκιο! Στα τριαντατόσα χρόνια αυτής της στήλης έχω γράψει πολλές φορές, σχεδόν κάθε καλοκαίρι, ότι ο καλύτερος τρόπος για να έχεις ζώο και σχετική ελευθερία στις διακοπές σου –αν είναι αδύνατον να συνταξιδέψετε– είναι να αναζητήσεις εκείνον τον κολλητό σου που έχει και ζώο και χώρο φιλοξενίας. Έτσι, με την κατάλληλη προεργασία στην κοινωνικοποίηση ανάμεσα στα δύο ζώα, θα μπορείτε να ανταλλάσσετε εσαεί χάρες. Αν και ο σκύλος του φίλου μου –και φίλος του σκύλου μου– είναι πάντα ευπρόσδεκτος. Και η φιλοξενία του συνιστά περισσότερο χαρά παρά χάρη. Το έκανα επί σειρά ετών με τον κουμπάρο μου. Και, όταν επέστρεφα, έβρισκα πάντα να με περιμένει ένα αστρεσάριστο, ευτυχισμένο σκυλί. Που μερικές φορές δεν ήθελε καν να πάμε σπίτι. Τόσες φορές το έγραψα. Τόσες φορές το συμβούλεψα. Ποτέ δεν σκέφτηκα ότι θα μπορούσε να είναι μια ωραία επιχειρηματική ευκαιρία. Το σκέφτηκε όμως κάποιος άλλος. Και έστησε μια πλατφόρμα, 100% ελληνική και με άριστες κριτικές (ναι, την ξεψάχνισα όλη), όπου ο χρήστης μπορεί είτε να βρει κάποιον για να φιλοξενήσει το ζώο του στο σπίτι του είτε να φιλοξενήσει ο ίδιος τα ζώα κάποιου άλλου. Η πλατφόρμα είναι εκεί όχι μόνο για να κάνει τη διαμεσολάβηση (αυτό γίνεται με δεκάδες άλλους τρόπους), αλλά για να καταγράψει τα επιβεβαιωμένα σχόλια και από τις δύο πλευρές, να απονείμει εύσημα καλών υπηρεσιών, να χαρίσει, τέλος πάντων, την ηρεμία που χρειάζεται ο κάθε ιδιοκτήτης σκύλου, γάτας και άλλου κατοικίδιου όταν πρέπει να φύγει από το σπίτι του και αναγκάζεται να αφήσει πίσω τον αγαπημένο του σύντροφο. Θα έλεγε κανείς ότι αυτή η επιλογή τοποθετείται ανάμεσα σε εκείνο που γράφω εγώ, χρόνια τώρα, και το επαγγελματικό ξενοδοχείο σκύλων. Ωστόσο, από προσωπική πείρα και πολλές μαρτυρίες θα τολμούσα να πω ότι τοποθετείται πολύ πιο κοντά στη δική μου συμβουλή από ό,τι στην έως τώρα αναπόφευκτη καταφυγή σε μια πανσιόν για κατοικίδια που, ακόμη και όταν οι καλύτερες προδιαγραφές τηρούνται μέχρι κεραίας, δεν παύει να είναι ένα κλουβί δίπλα σε άλλα κλουβιά.
Όπως καταλάβατε, η ιδέα της πλατφόρμας πατάει πάνω στο αξιολογητικό σύστημα της άλλης γνωστής υπηρεσίας «βραχυχρόνιας μίσθωσης», και καλά κάνει, καθώς, όπως λένε και οι φίλοι μας οι Αμερικάνοι: if it works, don’t fix it. Η πλατφόρμα λέγεται Keeppet. Είναι μία από τις λίγες φορές που κάνω ευθεία αναφορά σε πληρωτέες υπηρεσίες, αλλά, όταν θα δείτε πόσο χρεώνει για όλη αυτή τη φασαρία του να σας βρει τον κατάλληλο άνθρωπο, στον κατάλληλο τόπο, το κατάλληλο χρονικό διάστημα, θα καταλάβετε γιατί. Το καλοκαίρι σας μόλις έγινε πιο ανέμελο. Απολαύστε το!",https://www.kathimerini.gr/wp-content/uploads/2023/07/GettyImages-dv1285031-660x370.jpg?v=1689338409,(Φωτογραφία: Cohen /Ostrow / Getty Images / Ideal Image)
https://www.kathimerini.gr/economy/562518367/alma-anazitiseon-gia-katalymata-airbnb-apo-ellines/,Αλμα αναζητήσεων για καταλύματα Airbnb από Ελληνες,2023-07-13,11:33:07,Οικονομία,Newsroom,"Κατακόρυφη εμφανίζεται η αύξηση του ενδιαφέροντος των Ελλήνων επισκεπτών σε καταλύματα βραχυχρόνιας μίσθωσης μέσω της πλατφόρμας Airbnb. Σύμφωνα με τα στοιχεία της ίδιας της εταιρείας, οι αναζητήσεις για διαμονή φέτος το καλοκαίρι (από Ελληνες) έχουν καταγράψει αύξηση που υπερβαίνει το 70% σε σχέση με πέρυσι","Κατακόρυφη εμφανίζεται η αύξηση του ενδιαφέροντος των Ελλήνων επισκεπτών σε καταλύματα βραχυχρόνιας μίσθωσης μέσω της πλατφόρμας Airbnb. Σύμφωνα με τα στοιχεία της ίδιας της εταιρείας, οι αναζητήσεις για διαμονή φέτος το καλοκαίρι (από Ελληνες) έχουν καταγράψει αύξηση που υπερβαίνει το 70% σε σχέση με πέρυσι. Παράλληλα, μια ακόμη αξιοσημείωτη τάση είναι η επιθυμία σημαντικού ποσοστού των Ελλήνων να περάσουν αρκετές ημέρες στο κατάλυμα που θα μισθώσουν, πιθανώς συνδυάζοντας όχι μόνον τις διακοπές τους, αλλά και την εργασία τους. Πρόκειται για τάση που ξεκίνησε την περίοδο της πανδημίας, ιδίως σε κοντινούς προς την Αττική προορισμούς ή ακόμη κι εντός του λεκανοπεδίου, π.χ. σε παραλιακούς προορισμούς κατά μήκος της ακτογραμμής, όπως π.χ. η Βάρκιζα, η Ανάβυσσος, το Σούνιο, το Λαγονήσι, το Πόρτο Ράφτη και η Σαρωνίδα. Σύμφωνα με την Airbnb, πάνω από μία στις επτά κρατήσεις που γίνονται από Ελληνες, δηλαδή σχεδόν το 15%, αφορά διάρκεια διαμονής τουλάχιστον 28 ημερών. Η αύξηση υπερβαίνει το 70% σε σχέση με πέρυσι – Το 15% των κρατήσεων αφορά διάρκεια διαμονής τουλάχιστον 28 ημερών. «Είναι μια συναρπαστική στιγμή για να δούμε πώς ταξιδεύουν οι Ελληνες: οι άνθρωποι θέλουν να ταξιδεύουν περισσότερο από ποτέ γιατί αποζητούν τη σύνδεση. Επειτα από χρόνια απομόνωσης, οι άνθρωποι επιδιώκουν να συνδεθούν ξανά. Οχι μόνο παρατηρούμε σημαντική αύξηση στους Ελληνες ταξιδιώτες που αναζητούν στην Airbnb τις καλοκαιρινές τους διακοπές, αλλά βλέπουμε επίσης μια εξέλιξη στον τρόπο με τον οποίο οι Ελληνες επισκέπτες ταξιδεύουν –μένουν περισσότερο, αναζητούν οικονομικά προσιτές επιλογές και εξερευνούν νέους προορισμούς», δήλωσε ο Τζιάκομο Τροβάτο, επικεφαλής της Airbnb στη Νοτιοανατολική Ευρώπη. Οι 10 πιο φθηνοί προορισμοί στην Ελλάδα, που να προσφέρουν δηλαδή καταλύματα με τιμές χαμηλότερες των 100 δολαρίων/διανυκτέρευση (90 ευρώ) είναι οι εξής: Καλλιθέα Αττικής, Χίος, Παγγαίο (Β. Μακεδονία και Θράκη), Δήμος Νεάπολης-Συκεών (Κεντρική Μακεδονία), Ερμούπολη (Σύρος), Ικαρία, Κως, Λευκάδα, Θεσσαλονίκη και Θερμαϊκός. Οσον αφορά τη λίστα με τα 10 πιο επιθυμητά καταλύματα (από Ελληνες) στην Ελλάδα, ξεχωρίζουν ακίνητα σε νησιωτικούς προορισμούς, αρχής γενομένης με υπόσκαφο σπίτι στη Σαντορίνη, μια βίλα με πισίνα στον Αποκόρωνα των Χανίων, μια βίλα στο Κάθισμα της Λευκάδας, μια βίλα στην Κεφαλονιά, ένας… περιστερώνας στην Τήνο, μια σουίτα με πισίνα στη Μήλο, βίλες στο Μαλεβίζι των Χανίων και τη Σαντορίνη, αλλά και κατοικίες σε Μύκονο και Λέρο.",https://www.kathimerini.gr/wp-content/uploads/2023/07/9a40be778d1abbbb5d4a64d49309b08d_s13f2_23676683-1-531x370.jpg?v=1689197400,"Ανάμεσα στους δέκα πιο φθηνούς προορισμούς στην Ελλάδα, που προσφέρουν δηλαδή καταλύματα με τιμές χαμηλότερες των 90 ευρώ/διανυκτέρευση, είναι και η Ερμούπολη της Σύρου."
https://www.kathimerini.gr/economy/562511380/neoi-oroi-kai-neoi-foroi-sto-airbnb/,Νέοι όροι και νέοι φόροι στο Airbnb,2023-07-10,07:23:42,ΣΧΕΔΙΟ ΓΙΑ ΡΥΘΜΙΣΗ ΤΗΣ ΒΡΑΧΥΧΡΟΝΙΑΣ ΜΙΣΘΩΣΗΣ,Προκόπης Χατζηνικολάου,Διαχωρίζονται οι εταιρειες από τους μικροϊδιοκτήτες - Πλαφόν στις ημέρες ενοικίασης,"Αλλαγές στο θεσμικό πλαίσιο και ενδεχομένως στη φορολογία για περίπου 145.000 κατοικίες στην Ελλάδα φέρνει το προσεχές διάστημα η κυβέρνηση. Η μεγέθυνση των βραχυχρόνιων μισθώσεων με τα έσοδα του Δημοσίου σχεδόν να δεκαπλασιάζονται σε διάστημα τεσσάρων ετών και να διαμορφώνονται σήμερα στα 530 εκατ. ευρώ, οδηγεί την κυβέρνηση σε πρόσθετες παρεμβάσεις με στόχο την εύρυθμη λειτουργία του κλάδου αλλά και να αποφευχθούν ακόμα μεγαλύτερα προβλήματα σε όσους αναζητούν ακίνητο για μακροχρόνια μίσθωση. Πληροφορίες αναφέρουν ότι οι συζητήσεις θα ξεκινήσουν από μηδενική βάση, με την κυβέρνηση ωστόσο να βάζει στο τραπέζι τον διαχωρισμό φυσικών και νομικών προσώπων. Επί της ουσίας, να διαχωριστούν οι διαχειριστές από τους ιδιοκτήτες που έχουν ένα ή δύο ακίνητα. Παράλληλα, όπου απαιτηθεί να θεσπισθεί ανώτατο όριο ημερών κατά τις οποίες θα μπορεί να διατίθεται ετησίως ένα ακίνητο για βραχυχρόνια μίσθωση (σε συνεργασία με δήμους). Σε αυτή την περίπτωση το θεσμικό πλαίσιο υπάρχει αλλά ουδέποτε δεν εκδόθηκε σχετική υπουργική απόφαση που να ορίζει χρονικά όρια και περιορισμούς ως προς τον αριθμό των κατοικιών που μπορεί κάθε ιδιοκτήτης να διαθέτει για βραχυχρόνια μίσθωση. Συγκεκριμένα, ο νόμος ορίζει: Με κοινή απόφαση των υπουργών Οικονομίας και Ανάπτυξης, Οικονομικών και Τουρισμού μπορεί, για λόγους που σχετίζονται με την προστασία της κατοικίας, να καθοριστούν γεωγραφικές περιοχές, όπου θα ισχύουν περιορισμοί στη διάθεση ακινήτων για βραχυχρόνια μίσθωση ως εξής: α. Να μην επιτρέπεται η βραχυχρόνια μίσθωση άνω των δύο ακινήτων ανά ΑΦΜ δικαιούχου εισοδήματος. β. Η μίσθωση κάθε ακινήτου να μην υπερβαίνει τις 90 ημέρες ανά ημερολογιακό έτος και για νησιά κάτω των 10.000 κατοίκων τις 60 ημέρες ανά ημερολογιακό έτος. Υπέρβαση της διάρκειας επιτρέπεται, εφόσον το συνολικό εισόδημα του εκμισθωτή ή του υπεκμισθωτή, από το σύνολο των ακινήτων που διαθέτει για μίσθωση ή υπεκμίσθωση, δεν ξεπερνάει τις 12.000 ευρώ ανά έτος. Ωστόσο, μέχρι σήμερα δεν έχουν ληφθεί σχετικές αποφάσεις με αποτέλεσμα να δημιουργούνται σήμερα διάφορα προβλήματα τα οποία θα επιχειρηθεί να λυθούν μετά το πέρας της τουριστικής περιόδου. Οι μεγάλες εταιρείες που διαθέτουν πολυκατοικίες θα μετατραπούν σε νομικά πρόσωπα και θα λάβουν ειδικό σήμα λειτουργίας. Σε ό,τι αφορά τους διαχειριστές ακινήτων και τις μεγάλες εταιρείες που διαθέτουν πολυκατοικίες, αυτές να μετατραπούν σε νομικά πρόσωπα και να λάβουν ειδικό σήμα λειτουργίας. Για τις περιπτώσεις αυτές εξετάζει να επιβληθεί τέλος διαμονής και ΦΠΑ, όπως ισχύει σήμερα και στα ξενοδοχεία. Σημειώνεται ότι ο ΦΠΑ στο τουριστικό πακέτο διαμορφώνεται στο 6% (διατηρείται ο μειωμένος συντελεστής που αποφασίσθηκε την περίοδο της πανδημίας), ενώ το τέλος διαμονής για ξενοδοχεία και τουριστικά καταλύματα ανέρχεται σε 0,50 ευρώ έως 4 ευρώ ανάλογα με το είδος της εγκατάστασης. Αν και η φορολογία είναι ασύμφορη για τους διαχειριστές, ωστόσο με το πλαίσιο αυτό δεν υποχρεώνονται να λειτουργούν με τους όρους και τις προϋποθέσεις που ισχύουν σήμερα για τη λειτουργία ξενοδοχειακών μονάδων. Σήμερα, οι διαχειριστές ακινήτων φορολογούνται με την κλίμακα που ισχύει για τα ενοίκια που φθάνουν έως και 45% για όσους έχουν εισοδήματα άνω των 30.000 ευρώ. Εφόσον υιοθετηθεί το μέτρο, θα φορολογηθούν με συντελεστή 22% και θα έχουν τη δυνατότητα να δηλώσουν και έξοδα. • Διαμόρφωση χρονικών ορίων ως προς τη μίσθωση των κατοικιών για βραχυχρόνια μίσθωση σε συνεργασία με τους δήμους. • Περιορισμοί ως προς τον αριθμό των κατοικιών που μπορούν να εκμισθώνονται από κάθε ΑΦΜ. • Επιβολή ΦΠΑ. Σήμερα, οι ιδιοκτήτες που μισθώνουν τα ακίνητα μέσω των πλατφορμών τύπου Airbnb απαλλάσσονται από τον ΦΠΑ. Αυτό όμως πρόκειται να αλλάξει. Από το 2025 θα επιβληθεί πανευρωπαϊκά ΦΠΑ στις βραχυχρόνιες μισθώσεις. Για τους διαχειριστές ακινήτων εφόσον μετατραπούν σε εταιρείες με απλογραφικά ή διπλογραφικά βιβλία ο ΦΠΑ θα καταβάλλεται από τους ίδιους στο ελληνικό Δημόσιο. Για τους ιδιοκτήτες ακινήτων ο ΦΠΑ θα παρακρατείται από την πλατφόρμα και θα αποδίδεται στο ελληνικό Δημόσιο. Και αυτό θα γίνεται προκειμένου να μην αναγκαστούν οι ιδιοκτήτες να ανοίξουν βιβλία. Σημειώνεται ότι σε πολλές ευρωπαϊκές χώρες υπάρχουν χρονικοί περιορισμοί, ενώ οι πλατφόρμες ενημερώνουν, όπως και στην Ελλάδα, την εφορία για τα στοιχεία των ιδιοκτητών, τα ακαθάριστα έσοδα και τον αριθμό των ημερών κράτησης του τελευταίου χρόνου. Στο Παρίσι υπάρχει σήμερα όριο στον αριθμό των ημερών διαμονής (120 ημερών), ενώ επιτρέπεται χωρίς κανένα χρονικό περιορισμό η μίσθωση τμήματος κύριας κατοικίας. Στη Βαρκελώνη, οι ημέρες μίσθωσης βραχυχρόνιων καταλυμάτων είναι 31, το κατάλυμα οφείλει να έχει κριθεί κατάλληλο για τουριστική χρήση έπειτα από επιθεώρηση των υπαλλήλων της δημοτικής αρχής και στη συνέχεια να λάβει αριθμό μητρώου. Στο Αμστερνταμ, το ανώτατο όριο μίσθωσης βραχυχρόνιων καταλυμάτων είναι 30 ημέρες, διαφορετικά απαιτείται ειδική άδεια. Τέλος, στη Ρώμη οι ιδιοκτήτες των καταλυμάτων οφείλουν να ενημερώνουν, μέσω ειδικής πλατφόρμας, τις αρμόδιες Αρχές για τα στοιχεία των επισκεπτών, παρέχοντας αντίγραφο της ταυτότητας ή του διαβατηρίου τους. • Ανταποδοτικά τέλη για τη δημιουργία δομών εντός των δήμων για τη φιλοξενία υπαλλήλων που μετατίθενται ή αποσπώνται. Σημειώνεται ότι στις σκέψεις της κυβέρνησης είναι η δημιουργία δομών σε μεγάλους προορισμούς σε πρώτη φάση με στόχο να εγκαθίστανται καθηγητές και δάσκαλοι, γιατροί, ακόμα και οι ελεγκτές κατά τη θερινή περίοδο των ελέγχων. • Θεσμοθέτηση ελάχιστων τεχνικών και λειτουργικών προδιαγραφών. Εκτιμάται ότι με τις παρεμβάσεις που θα υιοθετηθούν αρκετοί ιδιοκτήτες θα επιστρέψουν στη μακροχρόνια μίσθωση, κυρίως όσοι έχουν ακίνητα που βρίσκονται σε λιγότερο δημοφιλείς τουριστικούς προορισμούς. Βέβαια, φορείς του κλάδου υποστηρίζουν ότι περιορισμοί στις διανυκτερεύσεις θα δημιουργήσουν πρόβλημα στο τουριστικό προϊόν της χώρας και θα ωθήσουν τους επιτυχημένους του χώρου στην παραοικονομία και τη φοροδιαφυγή. Σύμφωνα με στοιχεία που παρουσίασε η εταιρεία Key Data στο πρόσφατο συνέδριο Short Stay Conference, το 2022 o τζίρος (διαμονής από τα καταλύματα βραχυχρόνιας μίσθωσης) ανήλθε σε 3,46 δισ. ευρώ, με τα έσοδα του Δημοσίου να φθάνουν τα 530 εκατ. ευρώ. Ο αριθμός των καταλυμάτων υπολογίζεται σε 144.000 πανελλαδικά, ενώ οι διανυκτερεύσεις ανήλθαν σε 20,87 εκατ.",https://www.kathimerini.gr/wp-content/uploads/2023/07/airbnb-9-660x370.jpg?v=1688922417,
https://www.kathimerini.gr/economy/562500208/neos-aygoystos-gia-to-airbnb-o-septemvrios/,Nέος Αύγουστος για το Airbnb ο Σεπτέμβριος,2023-07-03,13:04:04,Οικονομία,Νίκος Ρουσάνογλου,"Επιβεβαιώνονται πλήρως και στον τομέα των βραχυχρόνιων μισθώσεων οι δύο κυρίαρχες τάσεις του φετινού καλοκαιριού, δηλαδή η προτίμηση των επισκεπτών σε πιο προσιτούς οικονομικά προορισμούς και η αποφυγή του συνωστισμού κατά τους δύο πιο δημοφιλείς μήνες (Ιούλιος – Αύγουστος), προτιμώντας για διακοπές τον Σεπτέμβριο","Επιβεβαιώνονται πλήρως και στον τομέα των βραχυχρόνιων μισθώσεων οι δύο κυρίαρχες τάσεις του φετινού καλοκαιριού, δηλαδή η προτίμηση των επισκεπτών σε πιο προσιτούς οικονομικά προορισμούς και η αποφυγή του συνωστισμού κατά τους δύο πιο δημοφιλείς μήνες (Ιούλιος – Αύγουστος), προτιμώντας για διακοπές τον Σεπτέμβριο. Σύμφωνα με τα στοιχεία που συγκέντρωσε η AirDNA για λογαριασμό της «Κ», η ζήτηση, όπως αυτή απεικονίζεται από τις κρατήσεις που έχουν γίνει μέχρι σήμερα, εμφανίζεται μειωμένη σε σχέση με πέρυσι σε Μύκονο (-15% τον Ιούλιο και -9% τον Αύγουστο) και Σαντορίνη (-3% τον Ιούλιο και -6% τον Αύγουστο). Πτωτικά κινούνται τον Ιούλιο και η Κρήτη (-3%), η Κέρκυρα (-3%), αλλά και η περιοχή του Σαρωνικού (Σαρωνίδα, Ανάβυσσος, Λαγονήσι), όπου καταγράφεται μείωση κατά 9%. Αντιθέτως, σημαντική αύξηση κατά 22% τον Ιούλιο και 31% τον Αύγουστο καταγράφουν οι κρατήσεις στο κέντρο της Αθήνας, αγγίζοντας, σε απόλυτα νούμερα, τις 138.297 και 97.156 αντίστοιχα. Θετικό είναι το πρόσημο και για άλλες περιοχές της Αθηναϊκής Ριβιέρας, όπως η Γλυφάδα (19% αύξηση κρατήσεων τον φετινό Αύγουστο) και η Βουλιαγμένη (αύξηση 34% τον Αύγουστο). Αύξηση της τάξεως του 16% τον Ιούλιο και 17% τον Αύγουστο καταγράφουν και οι κρατήσεις για καταλύματα βρα-χυχρόνιας μίσθωσης στην περιοχή της Ερμιονίδας (Πόρτο Χέλι, Ερμιόνη), με 16% και 17% αντίστοιχα. Οπως προκύπτει από τα στοιχεία αυτά, οι επισκέπτες φέτος έχουν επιλέξει ηπειρωτικούς προορισμούς και όχι τόσο νησιωτικούς, ενδεχομένως θέλοντας να αποφύγουν, όχι μόνο τις υψηλές τιμές των καταλυμάτων, αλλά και τις αντίστοιχες των ακτοπλοϊκών εισιτηρίων. Αλλο ένα συμπέρασμα που εξάγεται είναι ότι εκτός από τη Μύκονο και τη Σαντορίνη, χαμηλές είναι οι φετινές επιδόσεις κι άλλων δημοφιλών νησιών, όπως η Κρήτη, η Ρόδος και η Κέρκυρα. Η εξέλιξη αυτή δεν θα πρέπει να θεωρείται τυχαία, καθώς τα νησιά αυτά είναι και τα ακριβότερα στην Ελλάδα. Η μέση τιμή/διανυκτέρευση στη Ρόδο και την Κρήτη ανέρχεται φέτος σε 214 ευρώ, ενώ στην Κέρκυρα αγγίζει τα 188,5 ευρώ, όταν π.χ. στη Νίκαια της Γαλλίας δεν ξεπερνά τα 138,5 ευρώ. Σημειωτέον ότι στη Σαντορίνη η μέση τιμή/διανυκτέρευση αγγίζει τα 371,2 ευρώ και στη Μύκονο προσεγγίζει τα 700 ευρώ! Στο κέντρο της Αθήνας η αύξηση των κρατήσεων τον Σεπτέμβριο στις βραχυχρόνιες μισθώσεις αγγίζει το 73%. Σε πανελλαδικό επίπεδο, το πρόσημο παραμένει βέβαια θετικό. Ειδικότερα, οι κρατήσεις για το τρίμηνο Ιουλίου – Σεπτεμβρίου είναι υψηλότερες κατά 26,8% σε σχέση με πέρυσι, κυρίως χάρη στην άνοδο του Σεπτεμβρίου, έναντι του αντίστοιχου περυσινού μήνα. Ως ένας νέος «Αύγουστος» θα μπορούσε να θεωρηθεί ο Σεπτέμβριος το 2023, καθώς είναι πλέον ξεκάθαρη η προτίμηση όλο και περισσότερων τουριστών στον συγκεκριμένο μήνα για τις διακοπές τους στην Ελλάδα. Σε όλους τους δημοφιλείς προορισμούς παρατηρείται διψήφιο ποσοστό αύξησης των κρατήσεων. Ωστόσο, και στην περίπτωση αυτή, η άνοδος στη Μύκονο (12%) και τη Σαντορίνη (22%) εμφανίζεται χαμηλότερη συγκριτικά με τις υπόλοιπες περιοχές. Στο κέντρο της Αθήνας αγγίζει το 73% και στην Ερμιονίδα το 84%. Σε πολύ υψηλά ποσοστά ανάπτυξης κινούνται και άλλες περιοχές της Αττικής, όπως η Γλυφάδα με 57%, η Βουλιαγμένη με 38% και τα νησιά Σαρωνικού με 46%. Το «φρένο» που έχει διαφανεί σε ό,τι αφορά τη ζήτηση σε διάφορες περιοχές της χώρας έχει ακόμη μεγαλύτερη επίπτωση στη μέση πληρότητα, καθώς η προσφορά ακινήτων φέτος εμφανίζεται αυξημένη, συχνά με ταχύτερο ρυθμό της ζήτησης, ιδίως για τους καλοκαιρινούς μήνες. Στο σύνολο της χώρας παρατηρείται ετήσια αύξηση κατά 13% σε 105.000 καταλύματα. Ο μεγαλύτερος όγκος αγγελιών εντοπίζεται στην Κρήτη, όπου μέχρι και τις αρχές Ιουνίου καταγράφονται 26.225 αγγελίες ακινήτων. Πρόκειται για μέγεθος που αποτελεί αύξηση κατά 8,5% σε σχέση με πέρυσι, ενώ σε σχέση με το 2019 η αύξηση αγγίζει το 9,5%. Αύξηση κατά 11,2% ετησίως παρατηρείται και σε ό,τι αφορά την προσφορά στο κέντρο της Αθήνας, ενώ σε Κέρκυρα και Ρόδο η αύξηση από πέρυσι αγγίζει το 13% και 11,2% αντίστοιχα. Το γεγονός λοιπόν ότι υπάρχουν περισσότερα καταλύματα από πέρυσι, χωρίς η ζήτηση να έχει ακολουθήσει παρόμοια αύξηση, έχει περιορίσει σημαντικά την πληρότητα. Για παράδειγμα, στη Μύκονο, τον φετινό Αύγουστο, αυτή δεν ξεπερνάει το 51%, από 61% πέρυσι (με βάση τις κρατήσεις που είχαν γίνει έως τα μέσα Ιουνίου). Πρόκειται για ετήσια πτώση κατά 16%, ενώ πτώση κατά 18% σημειώνει και η πληρότητα του Ιουλίου. Αντίστοιχα στη Σαντορίνη, η πληρότητα τον Αύγουστο δεν ξεπερνάει το 57% από 67% πέρυσι την ίδια περίοδο. Ακόμη και σε περιοχές όπου υπάρχει αισθητή άνοδος των κρατήσεων από πέρυσι, αυτή δεν επαρκεί για να περιορίσει την πτώση της πληρότητας, ακριβώς λόγω της αύξησης των διαθέσιμων καταλυμάτων. Ετσι εξηγείται π.χ. ότι στο κέντρο της Αθήνας, παρότι η ζήτηση καταγράφει αύξηση 31% τον Αύγουστο, η πληρότητα έχει υποχωρήσει κατά 6% σε 52% (από 55% πέρυσι).",https://www.kathimerini.gr/wp-content/uploads/2023/07/airbnb-8-660x370.jpg?v=1688377697,
https://www.kathimerini.gr/economy/562447879/epaggelmaties-toy-airbnb-oi-ellines/,Επαγγελματίες του Airbnb οι Ελληνες,2023-05-30,18:34:55,Οικονομία,"Νίκος Ρουσάνογλου

Παύλος Μεθόδιος",Έξι στα 10 καταλύματα αποτελούν πλέον αντικείμενο επαγγελματικής διαχείρισης. Σύσταση εταιρειών ακόμα και από ιδιοκτήτες με ένα ή δύο ακίνητα,"Επαγγελματικό χαρακτήρα αποκτά πλέον ένα σημαντικό ποσοστό της δραστηριοποίησης στον τομέα των καταλυμάτων βραχυχρόνιας μίσθωσης. Σύμφωνα με στοιχεία της εταιρείας ερευνών AirDNA, η οποία αναλύει τα δεδομένα από τις πλατφόρμες του Airbnb και του Vrbo, σήμερα, το μερίδιο των μεμονωμένων ιδιοκτητών στην Αθήνα δεν ξεπερνά το 30% του συνόλου των ενεργών αγγελιών, έναντι 42% που ήταν το 2019, πριν το ξέσπασμα της πανδημίας. Σε πανελλαδικό επίπεδο, το αντίστοιχο ποσοστό διαμορφώνεται σε 40%, από 46% που ήταν το 2019. Στην πράξη αυτό σημαίνει ότι έξι στα 10 καταλύματα βραχυχρόνιας μίσθωσης αποτελούν πλέον αντικείμενο επαγγελματικής διαχείρισης. Ο υψηλός ανταγωνισμός, η ανάγκη για συνεχείς επενδύσεις στα ακίνητα, ώστε να ξεχωρίζουν μεταξύ των υπολοίπων, η αξιοποίηση σύγχρονων εργαλείων προώθησης και εν γένει η επαγγελματική διαχείριση, θεωρούνται πλέον βασικά συστατικά για την επιτυχή αξιοποίηση ενός ακινήτου μέσω των ψηφιακών πλατφορμών βραχυχρόνιας μίσθωσης. Το ξέσπασμα του κορωνοϊού οδήγησε πολλούς μεμονωμένους ιδιοκτήτες εκτός της αγοράς. Η τάση αυτή έχει αρχίσει να γίνεται ακόμα πιο εμφανής μετά την πανδημία. Το ξέσπασμα του κορωνοϊού οδήγησε πολλούς μεμονωμένους ιδιοκτήτες εκτός της αγοράς. Οι άνθρωποι αυτοί στράφηκαν στην αξιοποίηση των ακινήτων τους μέσω συμβατικών μισθώσεων μεγάλης διάρκειας. Η επιλογή τους κατέστη ευκολότερη λόγω και της σημαντικής αύξησης των ενοικίων κατά 40-50% από το 2018 μέχρι σήμερα, με αποτέλεσμα η λύση αυτή να είναι πολύ πιο επικερδής, σε σχέση με την βραχυχρόνια μίσθωση, ιδίως αν το ακίνητο δεν βρίσκεται σε κάποια από τις περιοχές υψηλής ζήτησης από ξένους επισκέπτες, δηλαδή πέριξ των τουριστικών αξιοθέατων στο κέντρο της Αθήνας, ή στα νότια προάστια. Ακόμα όμως κι αν τα έσοδα είναι παραπλήσια (μεταξύ βραχυχρόνιας και μακροχρόνιας μίσθωσης) και πάλι η μακροχρόνια μίσθωση είναι σαφώς πιο αποδοτική. Καταρχάς, στην περίπτωση της μακροχρόνιας μίσθωσης, ο ιδιοκτήτης δεν επωμίζεται σημαντικά έξοδα, όπως π.χ. οι λογαριασμοί ΔΕΚΟ (τηλεφωνία-Internet, ηλεκτρικό ρεύμα και ύδρευση), αλλά και κοινόχρηστα, κάτι που δεν ισχύει στην βραχυχρόνια μίσθωση. Επιπλέον, στη βραχυχρόνια μίσθωση απαιτείται πλέον η αφιέρωση σημαντικού προσωπικού χρόνου από τον ιδιοκτήτη, προκειμένου να αποδώσει ένα ακίνητο. Επειδή αυτό δεν είναι πάντα εύκολο, αρκετοί ιδιοκτήτες προτιμούν τελικά την λύση της ανάθεσης της διαχείρισης του ακινήτου σε κάποιον επαγγελματία. Αυτός θα αναλάβει όλες της σχετικές υπηρεσίες (φωτογράφιση, προώθηση, καθαρισμός, υποδοχή επισκεπτών κτλ.) και αφού κρατήσει την σχετική προμήθεια (περίπου 15%-20% των εσόδων), θα πληρώσει την διαφορά στον ιδιοκτήτη.  Με βάση τα στοιχεία της AirDNA, από το 2019 μέχρι σήμερα, την μεγαλύτερη αύξηση σημειώνουν οι αγγελίες (από έναν διαχειριστή/ιδιοκτήτη) 6-20 καταλυμάτων. Το μερίδιο της εν λόγω κατηγορίας, έχει σήμερα αυξηθεί σε 22% στην Αθήνα, από 15% το 2019 και σε 15% πανελλαδικά από 11%. Ωστόσο, σε δημοφιλείς παραθεριστικούς προορισμούς, όπως για παράδειγμα η Μύκονος, η αύξηση είναι ακόμα μεγαλύτερη καθώς, το αντίστοιχο μερίδιο διαμορφώνεται σήμερα στο 25% του συνόλου των καταχωρήσεων, έναντι 17% που ήταν το 2019. Παράλληλα, μια σημαντική εξέλιξη, αφορά την μεγαλύτερη διείσδυση των εταιρειών επαγγελματικής διαχείρισης ακινήτων, ιδίως στην Αθήνα. Εταιρείες, που διαχειρίζονται πάνω από 21 ακίνητα, αποτελούν το σήμερα το 21% των καταχωρήσεων, έναντι 16% το 2019. Κάποιες εξ αυτών, διαχειρίζονται και ιδιόκτητα ακίνητα, αλλά και ακίνητα τρίτων ιδιοκτητών, ενώ άλλες εταιρείες του κλάδου, εστιάζουν στην αποκλειστική διαχείριση ακινήτων τρίτων. Σε έτερη ανάλυση, η εταιρεία Transparent, στρατηγικός συνεργάτης του STAMA Greece (Σύνδεσμος Εταιρειών Βραχυχρόνιας Μίσθωσης Ακινήτων), είχε αναφέρει ότι η αγορά της Αθήνας έχει καταγράψει την δεύτερη μεγαλύτερη αύξηση, σε πανευρωπαϊκό επίπεδο, αναφορικά με το ποσοστό των επαγγελματιών που λειτουργούν σε αυτή. Συγκεκριμένα, η αύξηση στην Αθήνα διαμορφώνεται σε 22%, έναντι αύξησης 35% στο Παρίσι, ενώ ακολουθεί η αγορά του Μιλάνου με αύξηση κατά 17% και εκείνη των Καννών με 15%.  Πλέον όμως συντελούνται και άλλες μεταβολές στον κλάδο. Μία εξ αυτών αφορά στην σύσταση εταιρειών για τη διαχείριση των ακινήτων. Ακόμα και αν πρόκειται για μεμονωμένο ιδιοκτήτη με ένα, ή δύο ακίνητα, όλο και περισσότεροι αρχίζουν να αντιλαμβάνονται ότι είναι πιο συμφέρον να συστήσουν κάποια ατομική επιχείρηση, ή ΙΚΕ, προκειμένου να διαχειρίζονται μέσω εκείνης την σχετική δραστηριότητα. Πέραν όμως της δυνατότητας να εκπίπτουν δαπάνες, το προσεχές διάστημα, η δραστηριοποίηση μέσω εταιρείας και όχι ως ιδιώτης, θα καταστεί σχεδόν μονόδρομος, λόγω της επικείμενης επιβολής ΦΠΑ σε όλα τα έσοδα που προκύπτουν από τον κλάδο της βραχυχρόνιας μίσθωσης. Πρόκειται για ευρωπαϊκή οδηγία, η οποία θα υιοθετηθεί τα επόμενα χρόνια από όλα τα κράτη-μέλη. Η ύπαρξη εταιρείας θα είναι βασικό πλεονέκτημα, για την έκπτωση ΦΠΑ, αλλά και την απόδοσή του, ακόμα και μέσω των ίδιων των πλατφορμών βραχυχρόνιας μίσθωσης. Σε ό,τι αφορά τον αριθμό των ενοικιαστηρίων στην Ελλάδα, αυτός ξεπερνάει τις 100 χιλιάδες, όπως ανέφερε σε πρόσφατη συνέντευξή του στην «Κ», ο CEO της Airbnb, Τζιάκομο Τροβάτο. Λαμβάνοντας υπόψη τα στοιχεία του AirDNA, παρατηρείται ότι τα ενεργά ενοικιαστήρια στην Ελλάδα είναι μειωμένα αυτή τη στιγμή, σε σχέση με το Γ’ τρίμηνο του 2022, γεγονός αναμενόμενο, καθώς πολλοί ενοικιαστές λειτουργούν τα καταλύματά τους μόνο κατά την διάρκεια των καλοκαιρινών μηνών. Ως προς τη γεωγραφική κατανομή των καταχωρήσεων, ο χάρτης των νησιών και των εκεί ενοικιαστηρίων αποτυπώνει τη δημοφιλία της συγκεκριμένης επιχειρηματικής πρακτικής στη νησιωτική χώρα.  Στα νησιά του Αργοσαρωνικού η Αίγινα διαθέτει τον μεγαλύτερο αριθμό καταλυμάτων, ενώ στο Βόρειο Αιγαίο η Θάσος «προσφέρει» πάνω από 1.000 δωμάτια και σπίτια στους επισκέπτες. Στις Κυκλάδες ο μεγαλύτερος αριθμός καταλυμάτων εντοπίζεται στη Μύκονο και την Σαντορίνη, ακολουθούμενες σε κοντινή απόσταση από την Νάξο και την Πάρο. Στα Δωδεκάνησα η Ρόδος όντας το μεγαλύτερο νησί προσφέρει και τον μεγαλύτερο αριθμό καταλυμάτων μέσω Airbnb. Περνώντας στο Ιόνιο Πέλαγος, το νησί της Κέρκυρας παίρνει τα ηνία στον αριθμό ενοικιαστηρίων, καθώς το περσινό καλοκαίρι έφτασε να διαθέτει 10 χιλιάδες ενεργά ενοικιαστήρια, αριθμός που έφτασε και ξεπέρασε οριακά και το Βερολίνο, το οποίο για λίγο δεν πέρασε σε πενταψήφιο αριθμό. Εντύπωση προκαλεί και το γεγονός ότι τα ενοικιαστήρια στην Κέρκυρα πλησιάζουν τον αριθμό της Αθήνας (11,5 χιλιάδες). Στο μεγαλύτερο νησί της Ελλάδος, στη Κρήτη, το Airbnb έχει αρκετές χιλιάδες καταχωρίσεις σε κάθε έναν από τους 4 νομούς του νησιού. Τα Χανιά όμως φαίνεται να είναι εξαιρετικά δημοφιλή, με πάνω από 11 χιλιάδες καταχωρίσεις το περσινό καλοκαίρι σε όλη την έκταση του νομού, ενώ το Λασίθι βρίσκεται στον αντίποδα, με 3.500 ενοικιαστήρια.  Στις πόλεις και στους δήμους της ηπειρωτικής Ελλάδας η διάχυση των καταλυμάτων βραχυχρόνιας μίσθωσης είναι ακόμα πιο άνιση. Στις μεγάλες πόλεις της Αθήνας και της Θεσσαλονίκης εντοπίζεται, όπως αναμενόταν, ο μεγαλύτερος αριθμός των ενοικιαστηρίων, ενώ αμέσως επόμενη πόλη είναι η Καλαμάτα και ο Βόλος. Στον αντίποδα, περιοχές όπως οι Σέρρες και το Αγρίνιο έχουν ελάχιστες καταχωρήσεις στις πλατφόρμες.  Στις γειτονιές της πρωτεύουσας το Airbnb αποτελεί για πολλούς τον «δαίμονα» που έφερε την αύξηση των ενοικίων, ενώ για άλλους είναι ο «άγγελος» της αναζωογόνησης παρηκμασμένων περιοχών. Η Αθήνα, όντας η μεγαλύτερη πόλη και πρωτεύουσα της χώρας, είναι αναμενόμενο να έχει μεγάλο αριθμό ενοικιαστηρίων, με 11,5 χιλιάδες καταχωρήσεις. Γεγονός που είναι συχνό και για τις υπόλοιπες ευρωπαϊκές πρωτεύουσες του νότου, όπως η Ρώμη, η Μαδρίτη και η Λισαβόνα. Η κατανομή των καταλυμάτων όμως και μέσα στην Αθήνα εντοπίζεται σε συγκεκριμένες περιοχές. Το εμπορικό τρίγωνο, όντας το κεντρικότερο σημείο της πόλης συγκεντρώνει τον μεγαλύτερο αριθμό καταχωρήσεων, ακολουθούμενο από το Κουκάκι, τον Νέο Κόσμο και τα Εξάρχεια. Περιοχές κεντρικές και με καλή συγκοινωνιακή σύνδεση αποτελούν τις περιοχές με τη μεγαλύτερη συγκέντρωση ενοικιαζόμενων καταλυμάτων, ενώ οι περιοχές με το μικρότερο αριθμό καταχωρήσεων εντοπίζονται στις παρυφές του κέντρου της Αθήνας. ",https://www.kathimerini.gr/wp-content/uploads/2023/05/airbnb_copy.jpg?v=1685457926,Εικονογράφηση: Loukia Kattis
https://www.kathimerini.gr/economy/562446907/ypsiloteres-apodoseis-prosferoyn-ta-prasina-airbnb/,Υψηλότερες αποδόσεις προσφέρουν τα «πράσινα» Airbnb,2023-05-31,07:40:50,Οικονομία,Νίκος Ρουσάνογλου,"Σε «πεδίον δόξης λαμπρόν» αναμένεται να εξελιχθεί η βιώσιμη φιλοξενία στα καταλύματα βραχυχρόνιας μίσθωσης. Οπως αποδεικνύεται πλέον και από σχετικές έρευνες, όσα ακίνητα προσφέρουν πράσινα χαρακτηριστικά, τείνουν να εξασφαλίζουν μεγαλύτερη πληρότητα και υψηλότερες τιμές/διανυκτέρευση, έναντι των υπολοίπων στην ίδια περιοχή","Σε «πεδίον δόξης λαμπρόν» αναμένεται να εξελιχθεί η βιώσιμη φιλοξενία στα καταλύματα βραχυχρόνιας μίσθωσης. Οπως αποδεικνύεται πλέον και από σχετικές έρευνες, όσα ακίνητα προσφέρουν πράσινα χαρακτηριστικά, τείνουν να εξασφαλίζουν μεγαλύτερη πληρότητα και υψηλότερες τιμές/διανυκτέρευση, έναντι των υπολοίπων στην ίδια περιοχή. Σύμφωνα με ανάλυση της Transparent International, στρατηγικού συνεργάτη του Συνδέσμου Εταιρειών Βραχυχρόνιας Μίσθωσης Ακινήτων, αυτό που έχει αρχίσει να γίνεται σαφές είναι ότι η βιώσιμη φιλοξενία, μέσω της επιλογής των αντίστοιχων καταλυμάτων, θα αποτελέσει μία από τις βασικές τάσεις του μέλλοντος, με υψηλή ζήτηση και αντίστοιχα υψηλά έσοδα. Παρότι, ακόμα, τα εν λόγω καταλύματα είναι λιγοστά διεθνώς (αλλά και στην Ελλάδα) και ταυτόχρονα ο αριθμός των επισκεπτών που είναι ενημερωμένοι σχετικά, ώστε να προχωρήσουν και στις αντίστοιχες επιλογές, είναι χαμηλός, φαίνεται πως όποια ακίνητα έχουν κάποια πιστοποίηση αναφορικά με τα βιώσιμα χαρακτηριστικά τους, καταγράφουν και υψηλότερη απόδοση. Σύμφωνα με τα στοιχεία της Transparent, φαίνεται πως ήδη τα πράσινα ακίνητα καταγράφουν αυξημένη πληρότητα κατά τουλάχιστον 2% (47% έναντι 45%) και ταυτόχρονα περίπου έξι ευρώ/διανυκτέρευση περισσότερα έσοδα. Μπορεί, εκ πρώτης όψεως, η διαφορά να φαίνεται μικρή, ωστόσο σε βάθος χρόνου, ακόμα και αυτά τα νούμερα είναι ικανά να αυξήσουν σημαντικά την απόδοση ενός καταλύματος. Ενα ακόμα σημαντικό πλεονέκτημα για τους ιδιοκτήτες/διαχειριστές είναι ασφαλώς ότι τέτοιου είδους ακίνητα έχουν και πολύ χαμηλότερα λειτουργικά έξοδα, στοιχείο που μπορεί να μεγιστοποιήσει το κέρδος. Για παράδειγμα, αυτοματισμοί στα φώτα και στο κλιματιστικό μειώνουν την κατανάλωση ηλεκτρικής ενέργειας και ταυτόχρονα τις εκπομπές ρύπων του ακινήτου, έχοντας όμως και σημαντικό οικονομικό όφελος για τους λογαριασμούς που θα πληρώσει ο ιδιοκτήτης του εκάστοτε ακινήτου. Kαταγράφουν αυξημένη πληρότητα κατά τουλάχιστον 2% και ταυτόχρονα περίπου έξι ευρώ ανά διανυκτέρευση περισσότερα έσοδα. Τον Νοέμβριο του 2021, η Booking.com ήταν η πρώτη ψηφιακή πλατφόρμα που εγκαινίασε το σήμα βιώσιμου ταξιδιού (Travel Sustainable Badge), ως ένα δείκτη μέτρησης των βιώσιμων χαρακτηριστικών του κάθε καταλύματος, ώστε και οι επισκέπτες να μπορούν να ξεχωρίζουν το κάθε ακίνητο και να κάνουν τη σχετική επιλογή με μεγαλύτερη ευκολία. Προκειμένου να λάβουν το σχετικό σήμα, τα ακίνητα θα πρέπει να ενσωματώνουν μια σειρά από βιώσιμες πρακτικές σε πέντε βασικούς τομείς και συγκεκριμένα, τη διαχείριση απορριμμάτων, την εκπομπή αερίων του θερμοκηπίου, τη διαχείριση νερού, την υποστήριξη της τοπικής κοινότητας και την προστασία της φύσης. Στη συνέχεια και ανάλογα με το αν κάποιο ακίνητο κριθεί κατάλληλο, λαμβάνει το σχετικό σήμα και μπορεί πλέον να απευθύνεται σε επισκέπτες που έχουν ψηλά στις προτεραιότητές τους την προστασία του περιβάλλοντος. Ασφαλώς, τέτοιου είδους παροχές δεν είναι πάντα εύκολο να παρέχουν μεγαλύτερης ηλικίας ακίνητα, ιδίως σε ζητήματα όπως η διαχείριση νερού και απορριμμάτων. Ωστόσο, νεόδμητα ακίνητα που βρίσκονται π.χ. σε πιο απομακρυσμένες περιοχές, ενδεχομένως να είναι πιο πιθανό να καλύψουν τις προδιαγραφές αυτές, ιδίως αν ληφθεί υπόψη ότι ο νέος οικοδομικός κανονισμός προβλέπει υποχρεωτικά σημαντικές παρεμβάσεις. Τα επόμενα χρόνια μάλιστα οι νόρμες για τις νέες κατασκευές θα αυστηροποιηθούν περισσότερο, προβλέποντας ακόμα και υποχρεωτική χρήση φωτοβολταϊκών πάνελ για την κάλυψη των ενεργειακών αναγκών των κτιρίων. Σε παγκόσμιο επίπεδο, υπολογίζεται ότι το 15% των αγγελιών ακινήτων/καταλυμάτων που προωθούνται μέσω της πλατφόρμας της Booking, έχουν λάβει το σχετικό σήμα. Τα περισσότερα εξ αυτών βρίσκονται στη Λατινική Αμερική, ενώ ακολουθούν κατά σειρά, η Μέση Ανατολή, η Ωκεανία, η Ασία και η Ευρώπη, με τη Β. Αμερική να βρίσκεται στην τελευταία θέση. Οσον αφορά τις μεμονωμένες χώρες, τα περισσότερα πράσινα καταλύματα της Booking βρίσκονται στην Αυστραλία, με την Ιταλία και το Μεξικό να ισοβαθμούν στη δεύτερη θέση. Επονται η Ισπανία, το Ην. Βασίλειο και η Γαλλία. Σήμερα υπάρχουν διάφοροι ανεξάρτητοι φορείς πιστοποίησης, πέραν των ίδιων των ψηφιακών πλατφορμών βραχυχρόνιας μίσθωσης. Με δεδομένο λοιπόν ότι η βιώσιμη φιλοξενία, ως τάση, έχει έρθει για να μείνει, η επιλογή του κατάλληλου φορέα θα αποκτήσει ιδιαίτερη σημασία. Οπως όμως αναφέρει η Transparent, ο κλάδος της βραχυχρόνιας μίσθωσης θα πρέπει να αποφύγει να κάνει το ίδιο λάθος με τον ξενοδοχειακό τομέα, όπου δεν επικράτησε ένα κοινό πρότυπο – πιστοποιητικό. Αντιθέτως, συναντάει κανείς περίπου 200 διαφορετικές πιστοποιήσεις, γεγονός που δημιουργεί σύγχυση μεταξύ των ταξιδιωτών. Στο πλαίσιο αυτό, σύμφωνα με την Transparent, είναι σημαντικό να επιλεγεί ένα αξιόπιστο πρότυπο πιστοποίησης, με συγκεκριμένους κανόνες, ώστε και ο κλάδος στο σύνολό του να μπορέσει να προχωρήσει στις απαιτούμενες προσαρμογές και επενδύσεις, για να επωφεληθεί από την ανερχόμενη αυτή τάση στην αγορά.",https://www.kathimerini.gr/wp-content/uploads/2023/05/63515ada9e052d02112eeef2e52304fb_airbnb-1.jpg?v=1685395804,"Ενα επιπλέον σημαντικό πλεονέκτημα για τους ιδιοκτήτες-διαχειριστές είναι ασφαλώς ότι τα πράσινα ακίνητα έχουν και πολύ χαμηλότερα λειτουργικά έξοδα. Για παράδειγμα, αυτοματισμοί στα φώτα και στο κλιματιστικό μειώνουν την κατανάλωση ηλεκτρικής ενέργειας και ταυτόχρονα τις εκπομπές ρύπων. Φωτ. AP"
https://www.kathimerini.gr/economy/562441114/telos-ta-parti-sta-akinita-mas-leei-i-airbnb/,"Τέλος τα πάρτι στα ακίνητά μας, λέει η Airbnb",2023-05-26,08:50:00,Οικονομία,Newsroom,Η εταιρεία ζητάει από τους γείτονες να τα καταγγέλλουν μέσω της εταιρικής γραμμής υποστήριξης,"Την «αντι-πάρτι» πολιτική της ενεργοποιεί η Airbnb για τα ακίνητα που νοικιάζονται μέσω της πλατφόρμας στις πιο δημοφιλείς περιόδους της καλοκαιρινής σεζόν στις ΗΠΑ, καθώς προσπαθεί να βελτιώσει τις σχέσεις ανάμεσα στους επισκέπτες και στους οικοδεσπότες. Οπως ανέφερε στο blog της η Airbnb, θα εφαρμόσει το σύστημα «αντι-πάρτι» για τις αργίες του Memorial Day και του Fourth of July, όπου παραδοσιακά πολλοί Αμερικανοί ταξιδεύουν. Και αυτό γιατί, όπως παραδέχθηκε αυτόν τον μήνα ο συνιδρυτής και CEO της πλατφόρμας, Μπράιαν Τσέσκι, ο όγκος των παραπόνων που λαμβάνει η εταιρεία είναι για εκείνον μια απότομη αφύπνιση. Το σύστημα «αντι-πάρτι» της Airbnb εντοπίζει και μετά μπλοκάρει κρατήσεις για ένα ή δύο βράδια που θεωρούνται ύποπτες για απαγορευμένα πάρτι. Ανάμεσα στα προειδοποιητικά καμπανάκια που χρησιμοποιεί η πλατφόρμα για να ξέρει ποιες κρατήσεις να μπλοκάρει είναι οι αξιολογήσεις που έχει λάβει ο χρήστης, η απόσταση του ενοικιαζόμενου από τη μόνιμη κατοικία του αλλά και οι κρατήσεις της τελευταίας στιγμής. Επίσης, το σύστημα ενθαρρύνει τους γείτονες να ενημερώσουν την Airbnb εάν διαπιστώσουν ότι γίνεται πάρτι σε κάποιο από τα ενοικιαζόμενα ακίνητά της, μέσω της γραμμής υποστήριξης. Η Airbnb προσφέρει ακόμη αισθητήρες θορύβου και υγρασίας, που όπως λέει μπορούν να ανιχνεύσουν ένα πάρτι ή μεγάλο αριθμό ατόμων. Οι συσκευές αυτές παρουσιάστηκαν στους οικοδεσπότες της πλατφόρμας για πρώτη φορά το 2020. Τον Αύγουστο του 2020 η Airbnb είχε προχωρήσει σε μια παγκόσμια απαγόρευση των πάρτι, ενώ παρόμοια μέτρα ελήφθησαν στις ΗΠΑ για το Halloween και την παραμονή Πρωτοχρονιάς. Οι επισκέπτες καλούνται να συμφωνήσουν ότι δεν θα κάνουν πάρτι κατά τη διαδικασία της κράτησης. Η πλατφόρμα προειδοποιεί τους επισκέπτες ότι εάν παραβιάσουν την πολιτική, θα υποστούν συνέπειες, όπως για παράδειγμα μια πιθανή αναστολή ή αποκλεισμό του λογαριασμού τους. «Αν και αυτά τα περιστατικά στην Airbnb είναι σπάνια, δεσμευόμαστε να βοηθήσουμε τους οικοδεσπότες μας να προωθήσουν τα υπεύθυνα ταξίδια στις γειτονιές τους και να εργαστούμε για να μειώσουμε τον κίνδυνο ενοχλητικών πάρτι, τα οποία είναι απαγορευμένα στην πλατφόρμα μας και ανεπιθύμητα στις κοινότητες που εξυπηρετούμε», δήλωσε η εταιρεία. Η Airbnb κατέγραψε πτώση 55% στις αναφορές για πάρτι από τότε που θέσπισε την παγκόσμια απαγόρευση το 2020. Σύμφωνα με τα στοιχεία της, μόλις το 0,04% των κρατήσεων σε όλο το 2022 οδήγησε σε αναφορά για πάρτι. Καθώς προσπαθεί να μετριάσει τις εντάσεις ανάμεσα στους επισκέπτες και στους οικοδεσπότες, η πλατφόρμα ανακοίνωσε επίσης πρόσφατα ότι θα αρχίσει να ενημερώνει τους χρήστες για τις δουλειές που απαιτείται να κάνουν σε ορισμένα από τα ενοικιαζόμενα ακίνητά της. Η κίνηση έρχεται ως αποτέλεσμα παραπόνων, καθώς κάποιοι οικοδεσπότες είχαν υπερβολικές απαιτήσεις από τους επισκέπτες τους, όπως να κουρέψουν το γκαζόν και να πλύνουν τα σεντόνια τους πριν φύγουν.",https://www.kathimerini.gr/wp-content/uploads/2023/05/1800e7a7664958a18cd97e591c145c5b_Airbnb-5.jpg?v=1685049913,"Η Airbnb προσφέρει στους οικοδεσπότες των ακινήτων ακόμη και αισθητήρες θορύβου και υγρασίας, που όπως λέει μπορούν να ανιχνεύσουν ένα πάρτι ή μεγάλο αριθμό ατόμων. [REUTERS]"
https://www.kathimerini.gr/economy/562430995/tziakomo-trovato-stin-k-100-000-airbnb-stin-ellada-to-30-einai-a-katoikia/,"Τζιάκομο Τροβάτο στην «Κ»: 100.000 Airbnb στην Ελλάδα, το 30% είναι α΄ κατοικία",2023-05-25,07:40:10,Οικονομία,Δημήτρης Δελεβέγκος,"Οι βραχυχρόνιες ενοικιάσεις δεν έχουν πυροδοτήσει αύξηση στις τιμές των ακινήτων, όπως αναφέρει σε συνέντευξή του στην «Κ» ο Τζιάκομο Τροβάτο, επικεφαλής της εταιρείας βραχυπρόθεσμων μισθώσεων Airbnb","Οι βραχυχρόνιες ενοικιάσεις δεν έχουν πυροδοτήσει αύξηση στις τιμές των ακινήτων, όπως αναφέρει σε συνέντευξή του στην «Κ» ο Τζιάκομο Τροβάτο, επικεφαλής της εταιρείας βραχυπρόθεσμων μισθώσεων Airbnb για τις περιοχές της Ιταλίας και της Νοτιοανατολικής Ευρώπης. Ο λόγος της ανόδου των αξιών, όπως σημειώνει ο Τροβάτο, που βρέθηκε πριν από μερικές εβδομάδες στην Ελλάδα για να συμμετάσχει στο Οικονομικό Φόρουμ των Δελφών, σχετίζεται με την έλλειψη επαρκούς αποθέματος κατοικιών. Προσθέτει ότι το υφιστάμενο ρυθμιστικό πλαίσιο είναι πλήρες, προκειμένου οι ιδιοκτήτες να αντλούν τα οφέλη των βραχυχρόνιων ενοικιάσεων. – Πώς διαμορφώνεται το τοπίο των βραχυπρόθεσμων ενοικιάσεων εντός κι εκτός Ελλάδας; – Θα έλεγα πως οι βραχυχρόνιες μισθώσεις είναι εξαιρετικά δημοφιλείς στην Ελλάδα. Αποτελούν πυλώνα της κουλτούρας της ελληνικής φιλοξενίας και συμβάλλουν στο να καταστεί αυτή μοναδική. Ο διαμοιρασμός κατοικιών αποτελεί ένα παγκόσμιο φαινόμενο, που υποστηρίζει την αύξηση των τουριστικών ροών, επιτρέποντας στους ιδιοκτήτες να αξιοποιήσουν περιουσιακά στοιχεία που συχνά παραμένουν ανεκμετάλλευτα. Από την πλευρά μας δεσμευόμαστε να συνεισφέρουμε σημαντικά στην ελληνική οικονομία και επιθυμούμε να συμβάλλουμε στη διαμόρφωση ενός υγιούς και υπεύθυνου τουριστικού μοντέλου. Προς την κατεύθυνση αυτή θέλουμε να διασφαλίσουμε ότι οι οικοδεσπότες συμμορφώνονται με όλες τις διοικητικές και φορολογικές υποχρεώσεις. Γι’ αυτό είμαστε ικανοποιημένοι με τη συμφωνία που πετύχαμε με τις ελληνικές φορολογικές αρχές για την εγγραφή των μισθωτών στο Μητρώο Ακινήτων Βραχυχρόνιας Διαμονής, την ανταλλαγή δεδομένων και την αφαίρεση των καταχωρίσεων που δεν συμμορφώνονται με τον νόμο. Επίσης, υπάρχουν μερικές τάσεις που αξίζει να αναφέρουμε. Η μία είναι η αύξηση της ζήτησης για λιγότερο δημοφιλείς προορισμούς. Κατά το τέταρτο τρίμηνο του 2022, παγκοσμίως, οι διανυκτερεύσεις σε δημοφιλείς αστικούς προορισμούς αποτέλεσαν το 51% της συνολικής ακαθάριστης αξίας από κρατήσεις, με το ποσοστό αυτό να διαμορφώνεται σε 59% πριν από έναν χρόνο. Η δεύτερη αφορά την αύξηση του αριθμού των κρατήσεων με μακροπρόθεσμο χαρακτήρα, που συνδέονται με το γεγονός ότι η έξυπνη εργασία έχει κατακτήσει έδαφος. Ετσι, αυτού του είδους οι κρατήσεις, διάρκειας 28 ημερών ή περισσότερο, αντιπροσώπευαν το 21% της συνολικής ακαθάριστης αξίας διανυκτερεύσεων κατά το τέταρτο τρίμηνο του 2022. – Ποια είναι τα βασικά μεγέθη της ελληνικής αγοράς βραχυχρόνιων ενοικιάσεων; Στη συντριπτική πλειονότητα των Ελλήνων οικοδεσποτών αντιστοιχεί μόνο μία καταχώριση. – Υπάρχουν περισσότερες από 100.000 καταχωρίσεις στην Ελλάδα. Στη συντριπτική πλειονότητα των Ελλήνων οικοδεσποτών αντιστοιχεί μόνο μία καταχώριση, ενώ μεγάλος αριθμός καταλυμάτων βρίσκεται εκτός των αστικών κέντρων, γεγονός που συμβάλλει στην ενίσχυση των ωφελειών για τις τοπικές οικογένειες και κοινότητες. Η έρευνα που πραγματοποιήσαμε στην κοινότητα των οικοδεσποτών μας, φανερώνει ότι το 75% αυτών δεν θεωρεί την παροχή υπηρεσιών φιλοξενίας μέσω του Airbnb ως κύρια απασχόλησή του. Στην πραγματικότητα, το 30% από τους ερωτηθέντες προχωράει στη μίσθωση της πρώτης κατοικίας του, του ακινήτου δηλαδή όπου πραγματικά ζει. Οσον αφορά τους φιλοξενουμένους, η μέση δαπάνη ανά άτομο και ανά ημέρα διαμορφώνεται σε 113 δολάρια τους τελευταίους 6 μήνες (εξαιρουμένων των εξόδων διαμονής). – Εχουν οδηγήσει οι βραχυχρόνιες ενοικιάσεις σε αύξηση των τιμών στις κατοικίες και κατ’ επέκταση στη διόγκωση του στεγαστικού προβλήματος; – Λαμβάνουμε σοβαρά υπόψη τις ανησυχίες που διατυπώνονται για τη στέγαση και χαιρετίζουμε πάντα κάθε είδους ευκαιρία για συνεργασία με τις κυβερνήσεις για την εξεύρεση λύσεων. Οσον αφορά την πορεία των τιμών ενοικίασης στην Ελλάδα, οι ειδικοί συμφωνούν ότι το ζήτημα της έλλειψης προσιτής στέγης μπορεί να συνοψιστεί στο γεγονός ότι δεν κατασκευάζεται επαρκής αριθμός προσιτών οικονομικά κατοικιών. Αυτή είναι και η αιτία για την οποία το κόστος στέγασης αυξάνεται παντού και για όλους. Η αλήθεια είναι πως οι περισσότεροι οικοδεσπότες της Airbnb μισθώνουν μόλις ένα σπίτι, ενώ για πολλούς η αξιοποίηση, μέσω της πλατφόρμας, των ακινήτων τους λειτουργεί ως μοχλός αντιστάθμισης του αυξημένου κόστους διαβίωσης. – Ωστόσο, οι βραχυχρόνιες ενοικιάσεις έχουν κατηγορηθεί ότι αλλοιώνουν την πραγματική φυσιογνωμία των πόλεων. Τι θα απαντούσατε; – Καταγράφουμε τις ιστορικές προκλήσεις με τις οποίες βρίσκονται αντιμέτωπες οι πόλεις και επιθυμούμε η πλατφόρμα μας να αποτελεί μέρος μιας λύσης. Πάντοτε καλωσορίζουμε τις εκάστοτε νομοθετικές πρωτοβουλίες, υποστηρίζοντας την υιοθέτηση και εφαρμογή απλών κανόνων που λειτουργούν προς όφελος των νοικοκυριών και εις βάρος των κερδοσκόπων που τροφοδοτούν τις ανησυχίες για έλλειψη στέγης και τη δημιουργία υπερτουρισμού. Πιστεύουμε απόλυτα ότι τα ελληνικά νοικοκυριά και οι πολίτες που μισθώνουν έναν χώρο θα πρέπει να προστατεύονται. Τον στόχο αυτό υπηρετούν το υφιστάμενο ρυθμιστικό πλαίσιο, σε συνδυασμό με τη συμφωνία που έχει πραγματοποιήσει η Airbnb με τις ελληνικές φορολογικές αρχές. – Επαρκεί το υφιστάμενο ρυθμιστικό πλαίσιο ή απαιτείται η αυστηροποίησή του, όπως ζητεί ο ξενοδοχειακός κλάδος; – Θεωρούμε πως οι σαφείς, αναλογικοί και απλοί κανόνες μπορούν να «ξεκλειδώσουν» τα οφέλη της φιλοξενίας για όσους διαθέτουν το ακίνητό τους μέσω της πλατφόρμας μας και τους βοηθούν να ενισχύσουν το εισόδημά τους. Επίσης, η θεσμοθέτηση της υποχρεωτικής εγγραφής του ακινήτου στο μητρώο βραχυχρόνιων μισθώσεων που εφαρμόζουμε από κοινού με την Ανεξάρτητη Αρχή Δημοσίων Εσόδων και τις άλλες πλατφόρμες είναι καθοριστικής σημασίας. Κι αυτό, παρά την πρόταση της Κομισιόν για τη θέσπιση κανονισμού για τη συλλογή και ανταλλαγή δεδομένων που αφορούν τις βραχυχρόνιες ενοικιάσεις και βρίσκεται στο μικροσκόπιο του ευρωπαϊκού Κοινοβουλίου. Εξάλλου, το ελληνικό μητρώο βραχυχρόνιων ενοικιάσεων διασφαλίζει την αποτελεσματικότερη και αποδοτικότερη ανταλλαγή δεδομένων, υπακούοντας και στο πνεύμα της πρότασης της Κομισιόν.",https://www.kathimerini.gr/wp-content/uploads/2023/05/tziakomo-trobato.jpg?v=1684582974,"Eίμαστε ικανοποιημένοι με τη συμφωνία που πετύχαμε με τις ελληνικές φορολογικές αρχές για την εγγραφή των μισθωτών στο μητρώο ακινήτων βραχυχρόνιας διαμονής, την ανταλλαγή δεδομένων και την αφαίρεση των καταχωρίσεων που δεν συμμορφώνονται με τον νόμο, σημειώνει ο κ. Τροβάτο."
https://www.kathimerini.gr/economy/562418386/poy-chtypaei-i-kardia-toy-airbnb/,Πού χτυπάει η καρδιά του Airbnb,2023-05-15,18:36:33,Οικονομία,Νίκος Ρουσάνογλου,"Σε κέντρο, νότια προάστια, Πειραιά, τα περισσότερα καταλύματα","Το εμπορικό τρίγωνο της Αθήνας, το Κουκάκι, ο Νέος Κόσμος και ο Πειραιάς προβάλλουν ως οι δημοφιλέστερες περιοχές για τη φιλοξενία καταλυμάτων βραχυχρόνιας μίσθωσης, κρίνοντας από την έντονα ανοδική πορεία της προσφοράς στα σημεία αυτά, τόσο σε σχέση με πέρυσι, όσο και συγκριτικά με το 2019. Σύμφωνα με τα στοιχεία που επεξεργάστηκε η εταιρεία ανάλυσης δεδομένων βραχυχρόνιων μισθώσεων, AirDNA (www.airdna.co), 
για λογαριασμό της «Κ», ο αριθμός των κατοικιών που αξιοποιούνται μέσω βραχυχρόνιας μίσθωσης έχει σημειώσει ετήσια αύξηση της τάξεως του 15% στο εμπορικό τρίγωνο, ενώ σε σχέση με το 2019 (πριν δηλαδή από το ξέσπασμα της πανδημίας), η άνοδος αγγίζει το 28%. Αν ληφθεί υπόψη μάλιστα ότι η περιοχή διαθέτει πολύ υψηλή συγκέντρωση καταλυμάτων με 1.938 αγγελίες τον φετινό Απρίλιο (20% του συνόλου των αγγελιών στο κέντρο της Αθήνας), είναι σαφές ότι καταγράφεται σημαντική στροφή των επενδυτών προς την αγορά και εκμετάλλευση κατοικιών στην ευρύτερη περιοχή του ιστορικού κέντρου της Αθήνας. Στο εμπορικό τρίγωνο περιλαμβάνονται συνοικίες, όπως του Ψυρρή, η Ακρόπολη, το Μοναστηράκι και η Πλάκα, που αποτελούν πόλο έλξης από ξένους επισκέπτες, όσον αφορά τη διαμονή τους. Εντονα ανοδική είναι η τάση και σε άλλα δημοφιλή σημεία του κέντρου. Στο Κουκάκι, εντοπίζονται 949 αγγελίες, 29% περισσότερες σε σχέση με πέρυσι και 7% συγκριτικά με το 2019, ενώ στον Νέο Κόσμο, η αύξηση είναι 33% από πέρυσι και 11% σε σχέση με το 2019. Σε άλλες περιοχές του κέντρου όμως η εικόνα είναι ανάμεικτη. Ενώ δηλαδή σημειώνεται σημαντική αύξηση από πέρυσι, οι αριθμοί των καταλυμάτων υπολείπονται ακόμα εκείνων του 2019. Αυτό σημαίνει ότι αρκετοί ιδιοκτήτες συνειδητοποίησαν ότι η βραχυχρόνια μίσθωση δεν αποτελεί απαραίτητα την «κότα με τα χρυσά αυγά» κι ότι δεν είναι όλες οι τοποθεσίες το ίδιο επικερδείς, ιδίως αν συνυπολογιστεί το γεγονός ότι πλέον και οι μακροχρόνιες μισθώσεις επιτρέπουν ικανοποιητικές αποδόσεις των κατοικιών. Ετσι, π.χ. στην περιοχή των Εξαρχείων, οι αγγελίες σήμερα ανέρχονται σε 649, από 724 το 2019, υπολείπονται δηλαδή κατά 10%. Σε ετήσια βάση βέβαια σημειώνεται αύξηση της τάξεως του 27%. Αντίστοιχα, στην πλατεία Αττικής, η ετήσια αύξηση των καταλυμάτων αγγίζει το 41% (407 καταλύματα), αλλά υπολείπεται ακόμα κατά 2% σε σχέση με το 2019. Συνολικά στο κέντρο της Αθήνας εντοπίζονται σήμερα 9.625 καταλύματα βραχυχρόνιας μίσθωσης, μόλις 1% περισσότερα από το 2019, αλλά και 26% περισσότερα από πέρυσι. Ενδιαφέρον όμως παρουσιάζουν και οι τάσεις σε ό,τι αφορά την προσφορά καταλυμάτων σε άλλες περιοχές της Αττικής. Οπως δείχνουν τα στοιχεία της AirDNA, επικρατεί μια ξεκάθαρη τάση αύξησης της προσφοράς στα νότια προάστια, ιδίως δε σε περιοχές που βρίσκονται κοντά στο παραλιακό μέτωπο και προσφέρουν έναν ιδιαίτερα ελκυστικό (για τους ξένους επισκέπτες) συνδυασμό θάλασσας και εγγύτητας προς την Αθήνα. Ετσι, π.χ. η περιοχή του Σαρωνικού, που φιλοξενεί περιοχές όπως η Σαρωνίδα και η Ανάβυσσος, σημείωσε φέτος αύξηση των καταλυμάτων κατά 18% σε 552, αν και συγκριτικά με το 2019 οι αγγελίες είναι 21% λιγότερες. Αντίστοιχα, στην περιοχή των Σπάτων και Αρτέμιδας (Λούτσα) καταγράφεται αύξηση κατά 30% από πέρυσι, ενώ στο Μαρκόπουλο κατά 21%. Οι περιοχές αυτές έχουν ευνοηθεί από την αύξηση της ζήτησης και από ψηφιακούς νομάδες που ενδιαφέρονται για μεγαλύτερης διάρκειας μισθώσεις, της τάξεως των 2-3 μηνών, που επίσης μπορούν να γίνουν μέσω των ψηφιακών πλατφορμών βραχυχρόνιας μίσθωσης. Σε περιοχές των νοτίων προαστίων, όπως η Καλλιθέα, το Παλαιό Φάληρο και η Γλυφάδα, η τάση είναι επίσης ανοδική φέτος. Συγκεκριμένα, στην Καλλιθέα σημειώνεται αύξηση κατά 24% σε σχέση με πέρυσι και κατά 7% έναντι του 2019 σε 289 καταλύματα, ενώ την επίδοση του 2019 ξεπερνάει (έστω και κατά μόλις 3%) το Παλαιό Φάληρο, καθώς καταγράφονται 312 αγγελίες, μέγεθος που είναι και 47% υψηλότερο από πέρυσι. Στη Γλυφάδα, η εικόνα είναι ανάμεικτη, καθώς ναι μεν παρατηρείται ετήσια αύξηση κατά 28%, αλλά σε σχέση με το 2019, τα καταλύματα υπολείπονται κατά 17%. Το μεγάλο λιμάνι Την εντυπωσιακότερη επίδοση όμως καταγράφει ο Πειραιάς, που αναμένεται να εξελιχθεί σε ένα από τα μελλοντικά hot spot της αγοράς των βραχυχρόνιων μισθώσεων, χάρις και στη σημαντική αύξηση της επενδυτικής δραστηριότητας που προβλέπεται να σημειωθεί, εξαιτίας των επενδυτών τρίτων χωρών που αναζητούν την εξασφάλισης άδειας παραμονής μέσω του προγράμματος «χρυσή βίζα». Τα καταλύματα βραχυχρόνιας μίσθωσης αυξήθηκαν κατά 28% από πέρυσι σε 369, αλλά και κατά 21% έναντι του 2019. Ο Πειραιάς έχει εξαιρεθεί από την αλλαγή του θεσμικού πλαισίου που ψηφίστηκε πριν από μερικούς μήνες και βάσει της οποίας το ελάχιστο όριο επένδυσης θα διπλασιαστεί από 250.000 σε 500.000 ευρώ. Ετσι, έχει αρχίσει ήδη να αυξάνεται το επενδυτικό ενδιαφέρον για επενδύσεις στα ακίνητα της περιοχής, ιδίως όσα βρίσκονται κοντά στο κέντρο της πόλης και προσφέρουν πρόσβαση σε μέσα σταθερής τροχιάς. Αν και η προσφορά κινείται ανοδικά, φαίνεται πως ο ρυθμός ανόδου της ζήτησης από το εξωτερικό είναι ακόμα υψηλότερος, με αποτέλεσμα να αυξάνεται και η μέση τιμή ανά διανυκτέρευση. Μάλιστα, επειδή κάτι αντίστοιχο συνέβη και το 2022, αλλά και το 2021, όπου τα διαθέσιμα ακίνητα ήταν ακόμα λιγότερα σε σχέση με πέρυσι, οι τιμές έναντι του 2019 έχουν κυριολεκτικά «απογειωθεί», επιτρέποντας μεγαλύτερη απόδοση και στους ιδιοκτήτες των ακινήτων. Για παράδειγμα, τον φετινό Απρίλιο η μέση τιμή στο κέντρο της Αθήνας ανέρχεται σήμερα σε 97,3 ευρώ/διανυκτέρευση, αυξημένη κατά 18% σε σχέση με πέρυσι, αλλά και κατά 53% συγκριτικά με τον αντίστοιχο μήνα του 2019. Στη δημοφιλέστερη περιοχή, στο εμπορικό τρίγωνο (Ακρόπολη, Μοναστηράκι, Πλάκα) η μέση τιμή ανέρχεται σε 115 ευρώ, 39% υψηλότερα από το 2019 και 22% από πέρυσι. Αντίστοιχα, στην περιοχή των Εξαρχείων, η αύξηση φτάνει το 59% από το 2019, αγγίζοντας πλέον τα 75,5 ευρώ, από 48 ευρώ που ήταν πριν από την πανδημία. Ακόμα εντυπωσιακότερες αυξήσεις καταγράφονται στα νότια προάστια, όπου άλλωστε, σε μεγάλο βαθμό, το απόθεμα των καταλυμάτων υπολείπεται έναντι του 2019. Για παράδειγμα, στην περιοχή του Δήμου Σαρωνικού, η μέση τιμή διαμορφώνεται σε 352,6 ευρώ, 135% υψηλότερη από τον αντίστοιχο μήνα του 2019. Ασφαλώς, πέραν της μειωμένης προσφοράς σε σχέση με τη ζήτηση, σημαντικό ρόλο σε αυτήν την αύξηση των τιμών έχει διαδραματίσει και η κατακόρυφη βελτίωση των ποιοτικών προδιαγραφών των προσφερόμενων ακινήτων, που είναι σαφώς πολυτελέστερα και μεγαλύτερα σε σχέση με το 2019, κάτι που αντανακλάται και στην τιμή. Με βάση τα στοιχεία της AirDNA, ήδη ο αριθμός των κρατήσεων για την καλοκαιρινή περίοδο στην Ελλάδα κινείται έντονα ανοδικά (50% περισσότερες κρατήσεις). Ωστόσο θα πρέπει να σημειωθεί και η φετινή τάση πολλών επισκεπτών να προχωρούν σε κρατήσεις νωρίτερα από τις προηγούμενες χρονιές, ώστε να εξασφαλίσουν το κατάλυμα της αρεσκείας τους. Επομένως, πιο ξεκάθαρη εικόνα θα προκύψει το προσεχές διάστημα. Αλλη μια νέα εξέλιξη αφορά και το γεγονός ότι πολλοί είναι εκείνοι που επιλέγουν για τις διακοπές τους στην Ελλάδα τον Σεπτέμβριο. Με βάση την τελευταία μηνιαία έρευνα της AirDNA, που δημοσιεύτηκε πριν από μερικές εβδομάδες, η Ελλάδα καταγράφει την τρίτη μεγαλύτερη αύξηση κρατήσεων για τον Σεπτέμβριο πανευρωπαϊκά, με 96% περισσότερες διανυκτερεύσεις, σε σχέση με εκείνες που είχαν γίνει την ίδια περίοδο πέρυσι. Η φετινή αύξηση της ζήτησης που παρατηρείται για τον μήνα Σεπτέμβριο αποτελεί μια διεθνή τάση, καθώς σημαντικές αυξήσεις καταγράφονται σε πολλούς προορισμούς, όπως π.χ. στην Κροατία με 129,1%, στην Πολωνία με 161,5% και στην Αυστρία με 76,4%. Σύμφωνα με την ανάλυση της AirDNA, «οι τάσεις των κρατήσεων φέτος καταδεικνύουν μια μεταστροφή της συμπεριφοράς των ταξιδιωτών, τόσο σε ό,τι αφορά τους χρόνους που γίνονται οι κρατήσεις, όσο και την επέκταση της περιόδου υψηλής ζήτησης. Ιστορικά, ο Σεπτέμβριος θεωρούνταν ο ουραγός της θερινής τουριστικής περιόδου στην Ευρώπη. Με βάση όμως τα σημερινά δεδομένα από τις κρατήσεις που έχουν γίνει, φαίνεται πως ο μήνας αυτός θα είναι πολύ πιο κινητικός και οι οικοδεσπότες θα μπορούν να επιβάλουν υψηλότερες τιμές για όσους πραγματοποιήσουν κρατήσεις της τελευταίας στιγμής στους δημοφιλέστερους προορισμούς».",https://www.kathimerini.gr/wp-content/uploads/2023/05/9a0528cec2d8112092b33ea4083a44fc_Koukaki-1.jpg?v=1683931369,"Στο Κουκάκι εντοπίζονται 949 αγγελίες, 29% περισσότερες από πέρυσι. Φωτ. ΙΝΤΙΜΕ"
https://www.kathimerini.gr/economy/international/562402399/to-parisi-periorizei-drastika-to-airbnb/,To Παρίσι περιορίζει δραστικά το Airbnb,2023-05-04,19:20:10,Διεθνής Οικονομία,Newsroom,Το 2021 ο Δήμος του Παρισιού προσέφυγε στην δικαιοσύνη κατά της πλατφόρμας Airbnb επειδή έδινε για ενοικίαση χώρους που δεν ήταν καταγεγραμμένοι ως χώροι κατοικίας,"Ο Δήμος του Παρισιού ανακοίνωσε σήμερα ότι προτίθεται να περιορίσει δραστικά τις βραχυχρόνιες ενοικιάσεις επιπλωμένων διαμερισμάτων, τύπου Airbnb, στις τουριστικές περιοχές της πόλης. «Θα υπάρξουν διαμερίσματα του Παρισιού όπου θα απαγορευτούν οι κατασκευές νέων τουριστικών καταλυμάτων», δήλωσε ο αντιδήμαρχος του Παρισιού Εμανουέλ Γκρεγκουάρ, διευκρινίζοντας ότι στην παρούσα φάση το μέτρο δεν θα αφορά τις περιστασιακές ενοικιάσεις, δηλαδή αυτές που δεν υπερβαίνουν τις 120 ημέρες τον χρόνο. Σύμφωνα με τις μετριοπαθέστερες εκτιμήσεις, σήμερα προσφέρονται στο Παρίσι για βραχυχρόνιες ενοικιάσεις περίπου 43.000 επιπλωμένα διαμερίσματα. Επίσης τα τελευταία δύο χρόνια το ένα στα οκτώ διαμερίσματα που διετίθετο για επαγγελματική χρήση έγινε επιπλωμένο διαμέρισμα βραχυχρόνιας ενοικίασης. Το 2021 ο Δήμος του Παρισιού προσέφυγε στην δικαιοσύνη κατά της πλατφόρμας Airbnb επειδή έδινε για ενοικίαση χώρους που δεν ήταν καταγεγραμμένοι ως χώροι κατοικίας. Το δικαστήριο καταδίκασε την πλατφόρμα στην επιβολή προστίμου ύψους 8 εκατομμυρίων ευρώ. Ειδήσεις σήμερα Ακολουθήστε το kathimerini.gr στο Google News και μάθετε πρώτοι όλες τις ειδήσεις Δείτε όλες τις τελευταίες Ειδήσεις από την Ελλάδα και τον Κόσμο, στο kathimerini.gr",https://www.kathimerini.gr/wp-content/uploads/2023/05/alexander-kagan-t9Td0zfDTwI-unsplash-scaled.jpg?v=1683217185,Φωτ: Unsplash
https://www.kathimerini.gr/economy/562401229/spitia-airbnb-se-apomakrysmenoys-proorismoys-anazitoyn-oi-ellines/,Σπίτια Airbnb σε απομακρυσμένους προορισμούς αναζητούν οι Ελληνες,2023-05-04,19:24:12,Οικονομία,Νίκος Ρουσάνογλου,"Νησιωτικοί και δη απομακρυσμένοι προορισμοί βρίσκονται στην κορυφή των αναζητήσεων των Ελλήνων επισκεπτών που χρησιμοποιούν την Airbnb, με βάση τις αναζητήσεις που πραγματοποιήθηκαν κατά το φετινό πρώτο τρίμηνο","Νησιωτικοί και δη απομακρυσμένοι προορισμοί βρίσκονται στην κορυφή των αναζητήσεων των Ελλήνων επισκεπτών που χρησιμοποιούν την Airbnb, με βάση τις αναζητήσεις που πραγματοποιήθηκαν κατά το φετινό πρώτο τρίμηνο. Σύμφωνα με τα στοιχεία που δημοσίευσε χθες η ψηφιακή πλατφόρμα βραχυχρόνιων μισθώσεων, στην κορυφή των αναζητήσεων των Ελλήνων βρέθηκαν καταλύματα στον Γάιο των Παξών, ενώ ακολουθούν κατά σειρά η Λήμνος, η Σκύρος, η Τήνος, η Σχοινούσα, η Κίμωλος, η Ανάφη, η Θάσος, η Αρεόπολη και η Μυτιλήνη. Οσον αφορά τους προορισμούς εξωτερικού, οι δημοφιλέστερες αναζητήσεις από Ελληνες αφορούν κατά σειρά τη Βαλέτα στη Μάλτα, τη Βιέννη, τη Ρώμη, τη Βαρκελώνη, τη Μαδρίτη, τη Λισσαβώνα, το Παρίσι, το Μιλάνο, το Αμστερνταμ και τη Βενετία. Παξοί και Λήμνος στις δύο πρώτες θέσεις, ακολουθούν Σκύρος, Τήνος, Σχοινούσα, Κίμωλος, Ανάφη, Θάσος, Αρεόπολη και Μυτιλήνη. Σύμφωνα με την εταιρεία, οι διανυκτερεύσεις σε μεμονωμένα δωμάτια στην Ελλάδα αυξήθηκαν κατά περίπου 50% σε σχέση με το 2021. Την ίδια στιγμή, η μέση τιμή ενός τέτοιου δωματίου στην Ελλάδα διαμορφώνεται σε 81 ευρώ/διανυκτέρευση. Μάλιστα, κατά το πρώτο τρίμηνο του 2023, σχεδόν 80% των διαμονών που αξιολογήθηκαν σε ιδιωτικό δωμάτιο στην Ελλάδα έλαβαν την υψηλότερη βαθμολογία πέντε αστέρων. Χθες η Airbnb ανακοίνωσε μια νέα υπηρεσία, την Airbnb Rooms, με στόχο την «επιστροφή στις ρίζες μας», όπως σημείωσε ο επικεφαλής του ομίλου, Μπράιαν Τσέσκι. Στόχος ουσιαστικά είναι να αυξηθεί η διαθεσιμότητα προσιτών χώρων διαμονής, ώστε να προκύψουν περισσότερες οικονομικές λύσεις για τους ταξιδιώτες σε μια περίοδο υψηλού πληθωρισμού και επιδείνωσης του οικονομικού κλίματος. Απόδειξη είναι το γεγονός ότι τα πιο φθηνά ακίνητα κατέγραψαν αύξηση των διανυκτερεύσεων κατά 21% τον φετινό Μάρτιο (σε παγκόσμιο επίπεδο), σύμφωνα με στοιχεία της εταιρείας AirDNA. Στην κατηγορία Rooms, που είναι ήδη διαθέσιμη και στην ελληνική εκδοχή της δημοφιλούς πλατφόρμας, ουσιαστικά θα βρει κανείς την επιλογή διαμονής σε μεμονωμένα δωμάτια, κατά κανόνα μαζί με τον ίδιο τον οικοδεσπότη. Πρόκειται για πιο οικονομική λύση, καθώς, όπως αναφέρει η Airbnb, πάνω από το 80% των ιδιωτικών δωματίων κοστίζει λιγότερο από 90 ευρώ, ενώ η μέση τιμή είναι 60 ευρώ. Μία ακόμη σημαντική κίνηση, που όμως προς το παρόν θα είναι διαθέσιμη μόνο στην αγορά των ΗΠΑ και του Καναδά, θα είναι η δυνατότητα των επισκεπτών να πληρώνουν το αντίτιμο της διαμονής τους σε έως και τέσσερις άτοκες δόσεις σε διάστημα έξι εβδομάδων. Η δυνατότητα αυτή θα δοθεί προκειμένου να διευκολύνει όσους επιλέγουν μεγαλύτερο χρόνο διαμονής. Επίσης, για διαμονές κόστους άνω των 500 δολαρίων/450 ευρώ οι επισκέπτες θα μπορούν να αιτούνται τη μηνιαία πληρωμή αντί της εφάπαξ. Παράλληλα, σταδιακά το επόμενο διάστημα θα λανσαριστούν πάνω από 50 νέες λειτουργίες και αναβαθμίσεις στη λειτουργία της πλατφόρμας. Μεταξύ αυτών θα είναι η εμφάνιση συνολικής τιμής (μαζί με τυχόν άλλες χρεώσεις), ξεκάθαρες οδηγίες αναχώρησης (checkout), βελτιωμένοι χάρτες, πιο απλές και οικονομικές μηνιαίες διαμονές. Επίσης, οι διαχειριστές των καταλυμάτων θα έχουν νέα εργαλεία τιμολόγησης, για να επιτυγχάνουν ανταγωνιστικές τιμές, εβδομαδιαίες και μηνιαίες εκπτώσεις, όπως και τη δυνατότητα σύγκρισης της καταχώρισής τους με παρόμοιες στην ίδια περιοχή.",https://www.kathimerini.gr/wp-content/uploads/2023/05/38a9651853180bdae26853efe7200d64_shutterstock_575296714-1.jpg?v=1683149497,Η Ανάφη είναι μεταξύ των πρώτων νησιών όπου οι Ελληνες αναζητούν καταλύματα για να μισθώσουν μέσω της πλατφόρμας Airbnb. Φωτ. SHUTTERSTOCK
https://www.kathimerini.gr/economy/562401226/eforia-ergaleia-anakalypsis-adiloton-airbnb/,Εφορία: Εργαλεία ανακάλυψης αδήλωτων Airbnb,2023-05-04,07:44:29,Οικονομία,Προκόπης Χατζηνικολάου,"Αναβαθμίζεται η συνεργασία της ΑΑΔΕ με τις πλατφόρμες βραχυχρόνιας μίσθωσης ακινήτων, τύπου Airbnb, προκειμένου να είναι ευκολότερος και ταχύτερος ο εντοπισμός όσων ιδιοκτητών δεν δηλώνουν τα πραγματικά στοιχεία και εισοδήματά τους","Σφίγγει ο κλοιός για τους ιδιοκτήτες που διαθέτουν τα ακίνητά τους μέσω βραχυχρόνιων μισθώσεων, καθώς η φορολογική διοίκηση και οι τρεις μεγάλες πλατφόρμες (Airbnb Ireland UC, Booking.com BV, VRBO Expedia Group Vacation Rentals Ireland Limited) προχωρούν στη σύναψη νέου πρωτοκόλλου συνεργασίας το οποίο θα οδηγήσει στον εντοπισμό όσων αποφεύγουν να δηλώσουν τα εισοδήματα που εισπράττουν. Σύμφωνα με πληροφορίες, το νέο πρωτόκολλο θα προβλέπει την αναλυτική και ποιοτικότερη ανταλλαγή πληροφοριών μεταξύ των πλατφορμών και της ΑΑΔΕ τόσο για τα εισοδήματα που κερδίζουν οι ιδιοκτήτες ακινήτων όσο και για το μητρώο που δηλώνουν στις πλατφόρμες. Αυτό σημαίνει ότι οι πλατφόρμες θα αποβάλλουν αυτόματα όσους ιδιοκτήτες ακινήτων είτε δεν δηλώνουν τον Αριθμό Μητρώου Ακινήτων (ΑΜΑ) είτε δηλώνουν «μαϊμού» μητρώο. Σημειώνεται ότι ύστερα από έλεγχο που πραγματοποιήθηκε με βάση τα στοιχεία που δόθηκαν από τις πλατφόρμες στην ΑΑΔΕ, διαπιστώθηκε ότι εγγεγραμμένα (και στις 3 πλατφόρμες) είναι 140.000 ακίνητα. Από αυτά, το 37% είχε δηλώσει ψεύτικο Αριθμό Μητρώου Ακινήτων. Συγκεκριμένα, για 51.800 περιπτώσεις δεν υπήρχε ΑΜΑ. Εξ αυτών συμμορφώθηκαν 34.188, πληρώνοντας και τους αναλογούντες φόρους που προέκυψαν και οι οποίοι ανήλθαν σε 102 εκατ. ευρώ, ενώ 17.612 αποβλήθηκαν από τις πλατφόρμες. Οπως αναφέρουν πηγές της φορολογικής διοίκησης, από το 2024 τα ποσά που προκύπτουν από τις βραχυχρόνιες μισθώσεις θα είναι προσυμπληρωμένα στο έντυπο Ε2 με βάση τα στοιχεία που θα αντλούνται από τις τρεις πλατφόρμες. Ωστόσο, διαχειριστές και ιδιοκτήτες θα έχουν τη δυνατότητα να τροποποιούν τους κωδικούς, καθώς ενδεχομένως να έχουν διαθέσει τα ακίνητά τους με άλλους τρόπους. Σημειώνεται ότι το περασμένο έτος τα ποσά που εισπράχθηκαν από τη βραχυχρόνια μίσθωση ακινήτων ξεπέρασαν τα 550 εκατ. ευρώ. Οπως προκύπτει από τα ανωτέρω, οι ιδιοκτήτες και διαχειριστές ακινήτων που δραστηριοποιούνται στον κλάδο της βραχυχρόνιας μίσθωσης θα βρεθούν στο επίκεντρο των ελεγκτών της εφορίας, με στόχο να εντοπιστούν αφενός όσοι αποφεύγουν να δηλώσουν εισοδήματα, αλλά και όσοι δηλώνουν χαμηλότερα από αυτά που εισπράττουν. Από τη φορολογική διοίκηση αναφέρουν ότι οι έλεγχοι θα είναι σε βάθος και διαρκείς και θα ξεκινήσουν την 1η Ιουλίου. Αυτό σημαίνει ότι εκτός του ότι θα ελεγχθούν τα δηλωθέντα εισοδήματα του προηγούμενου έτους μέσω «έξυπνων» εργαλείων, κάθε μήνα οι ελεγκτικές αρχές θα αναζητούν στοιχεία από τις πλατφόρμες προκειμένου να εντοπίσουν όσους αποφεύγουν να δηλώσουν τα στοιχεία των κρατήσεων στο Μητρώο Ακινήτων. Οι πλατφόρμες θα διαγράφουν αυτόματα όσους ιδιοκτήτες δηλώνουν «μαϊμού» Αριθμό Μητρώου Ακινήτων. Με βάση τα ανωτέρω, θα πρέπει όσοι έχουν διαπιστώσει λάθη και παραλείψεις στα στοιχεία των ακινήτων και των εισοδημάτων που δήλωσαν στις αρχικές δηλώσεις να τα διορθώσουν πριν από την οριστικοποίηση των δηλώσεων. Σε όλες τις περιπτώσεις διόρθωσης μιας δήλωσης βραχυχρόνιας διαμονής θα πρέπει να υποβάλλεται τροποποιητική δήλωση και να διορθωθεί το όποιο λάθος της αρχικής πληκτρολογώντας στο αντίστοιχο πεδίο τη σωστή τιμή. Οσοι δεν διορθώσουν και δεν οριστικοποιήσουν τις αρχικές δηλώσεις, κινδυνεύουν να φορολογηθούν στο 100% των εισοδημάτων που έχουν δηλωθεί με τις αρχικές δηλώσεις, ακόμη κι αν δεν είναι οι τελικοί δικαιούχοι όλων των εισπράξεων. Σημειώνεται ότι την προηγούμενη εβδομάδα με βάση τα στοιχεία που έλαβαν οι ελεγκτικές αρχές από τις πλατφόρμες διαμοιρασμού και τα οποία διασταυρώθηκαν και συγκρίθηκαν με το βιβλίο πελατών, εντόπισαν σε ξενοδοχειακή μονάδα στα Μετέωρα ότι δεν είχαν δηλωθεί έσοδα ύψους 1,3 εκατ. ευρώ. Αμεσα έγινε ο καταλογισμός και αποδόθηκαν κύριοι φόροι άνω των 300.000 ευρώ. Ειδήσεις σήμερα Ακολουθήστε το kathimerini.gr στο Google News και μάθετε πρώτοι όλες τις ειδήσεις Δείτε όλες τις τελευταίες Ειδήσεις από την Ελλάδα και τον Κόσμο, στο kathimerini.gr",https://www.kathimerini.gr/wp-content/uploads/2023/05/4810c0bea3a8d623ceab1d1668ee1ce8_airbnb-1.jpg?v=1683149491,Από το 2024 τα ποσά των βραχυχρόνιων μισθώσεων θα είναι προσυμπληρωμένα στο Ε2 βάσει των στοιχείων που θα αντλούνται από τις πλατφόρμες. [ΑP]
https://www.kathimerini.gr/economy/international/562400227/airbnb-epistrefei-kai-stin-enoikiasi-memonomenon-domation/,Αirbnb: Επιστρέφει (και) στην ενοικίαση μεμονωμένων δωματίων,2023-05-03,15:59:49,Διεθνής Οικονομία,Newsroom,Η εταιρεία βραχυχρόνιας μίσθωσης παρουσίασε την Τετάρτη μια νέα προσφορά που ονομάζει Airbnb Rooms.,"Η Airbnb επιστρέφει στην ενοικίαση δωματίων, μια πρακτική που ακολούθησε στα πρώτα χρόνια λειτουργίας της, καθώς πολλοί από τους ταξιδιώτες δεν μπορούν να ανταπεξέλθουν στο κόστος ενοικίασης ενός ολόκληρου σπιτιού. Η εταιρεία βραχυχρόνιας μίσθωσης παρουσίασε την Τετάρτη μια νέα υπηρεσία που ονομάζει Airbnb Rooms. Οι επισκέπτες θα μπορούν να νοικιάσουν ένα δωμάτιο στο σπίτι του οικοδεσπότη τους. «Είναι γεγονός ότι οι ταξιδιώτες ενδιαφέρονται περισσότερο για το κόστος απ’ ό,τι πριν από ένα χρόνο», δήλωσε ο διευθύνων σύμβουλος της εταιρείας Μπράιαν Τσέσκι. Αρχικά, ο Τσέσκι και ο Τζο Γκέμπια – τώρα πρόεδρος της Airbnb – το 2007, ξεκίνησαν φιλοξενώντας επισκέπτες στο διαμέρισμά τους στο Σαν Φρανσίσκο για να πληρώσουν το ενοίκιο τους. «Θα είναι ιδιαίτερα χρήσιμη υπηρεσία για την νέα γενιά ταξιδιωτών», δήλωσε ο Τσέσκι. «Ο μέσος ταξιδιώτης της γενιάς Z θέλει να πληρώνει λιγότερα από 100 δολάρια τη βραδιά». (Η γενιά Z ορίζεται συνήθως ως άτομα που γεννήθηκαν από το 1996 και μετά). Παράλληλα, όπως εξήγησε ο Τσέσκι, η εταιρεία προσπαθεί να ενισχύσει τη διαφάνεια στις τιμές των καταλυμάτων, όταν κάποιος ενδιαφερόμενος περιηγείται στην ιστοσελίδα ψάχνοντας σπίτι. Στο πλαίσιο αυτό, ο ίδιος προέβλεψε ότι εάν υπάρχει μεγαλύτερη διαφάνεια, τότε θα μειωθούν τα χρέη καθαρισμού, τα οποία σε πολλές περιπτώσεις εμφανίζονται πολύ μετά την έναρξη της διαδικασίας κράτησης, κάτι που βέβαια αποτελεί μεγάλο παράπονο για τους χρήστες. Την ίδια ώρα, η Airbnb συνεχίζει τη «μάχη» εναντίον της διοργάνωσης μεγάλων πάρτι σε ενοικιαζόμενα, σε ορισμένα εκ των οποίων έχουν λάβει χώρα και σκηνικά βίας. Ειδικότερα, συγκεκριμένα στις ΗΠΑ και στον Καναδά πρόκειται να λανσάρει την ερχόμενη άνοιξη ένα σύστημα επαλήθευσης της ταυτότητας των επισκεπτών και αναφοράς για τυχόν διοργάνωση πάρτυ. Tην ίδια ώρα η εταιρεία καλείται να ανταγωνιστεί με τους καλύτερους και πιο πεπειραμένους οικοδεσπότες της. Η τάση αυτή ενδέχεται να απειλεί το Airbnb, διότι οι κορυφαίοι οικοδεσπότες της αγοράς, που είναι πιθανό να δημιουργήσουν παράλληλα δικές τους ιστοσελίδες, αντιπροσωπεύουν ένα μεγάλο μερίδιο των κρατήσεων. Ενδεικτικά, για το 2022 το κορυφαίο 1% των ιδιοκτητών στην Airbnb και την ανταγωνιστική εταιρεία Vrbo, διαχειρίζεται περίπου το 23% των προσφερόμενων καταλυμάτων και παράγει περίπου το 28% των συνολικών εσόδων. Από αυτούς μάλιστα, ένα μεγάλο μέρος είναι οι superhosts, δηλαδή όσοι έχουν τουλάχιστον 10 ταξίδια ή τρεις κρατήσεις που συνολικά φτάνουν τις 100 διανυκτερεύσεις, καθώς και υψηλό επίπεδο αποδοχών σε αιτήματα κράτησης, χαμηλά επίπεδα ακυρώσεων και αξιολογήσεις άνω του 4,8/5 από τους επισκέπτες. ⇒ Ειδήσεις σήμερα Ακολουθήστε το kathimerini.gr στο Google News και μάθετε πρώτοι όλες τις ειδήσεις Δείτε όλες τις τελευταίες Ειδήσεις από την Ελλάδα και τον Κόσμο, στο kathimerini.gr",https://www.kathimerini.gr/wp-content/uploads/2023/05/AP22144179915866-scaled.jpg?v=1683118322,Φωτ: AP (Aρχείου)
https://www.kathimerini.gr/economy/international/562395925/ipa-polemos-gia-to-airbnb-stis-mikres-poleis/,ΗΠΑ: Πόλεμος για το Airbnb στις μικρές πόλεις,2023-04-29,20:02:58,Διεθνής Οικονομία,Newsroom,"Οι βραχυχρόνιες μισθώσεις έχουν γίνει σημαντικό θέμα: από την Νέα Υόρκη και τη Χονολούλου και από το Ντάλας ως το Στιμπόουτ Σπρίνγκς του Κολοράντο. Σε μικρές και μεγάλες πόλεις, ντόπιοι καταγγέλλουν τις βραχυχρόνιες μισθώσεις για το ακριβό κόστος στέγασης","Τον περασμένο Φεβρουάριο, 300 κάτοικοι της Μπόουζμαν στην Μοντάνα συγκεντρώθηκαν σε μια τοπική εκκλησία για να συζητήσουν ένα θέμα που διχάζει την πόλη των 54.000 κατοίκων: την απαγόρευση (ή μη) των βραχυχρόνιων μισθώσεων. «Η ατμόσφαιρα στην αίθουσα ήταν τεταμένη», ανέφερε η Bozeman Daily Chronicle. Ορισμένοι παρευρισκόμενοι φορούσαν t-shirt με το αίτημα “House the People” (Στέγαστε τους ανθρώπους), μια απάντηση στην έκρηξη των βραχυχρόνιων μισθώσεων στην πόλη, η οποία βρίσκεται 80 μίλια νοτιοανατολικά της πρωτεύουσας της πολιτείας. Η Μπόουζμαν έχει 760 καταχωρημένες βραχυχρόνιες μισθώσεις, οι οποίες αντιπροσωπεύουν περίπου το 3% του συνόλου των κατοικίων, ανέφερε το NBC Montana. Οι τιμές των κατοικιών αυξήθηκαν κατά 40% από τον Φεβρουάριο του 2020 έως τον Φεβρουάριο του 2023 σύμφωνα με την ιστοσελίδα Zillow. Το μέσο ενοίκιο για ένα διαμέρισμα με ένα υπνοδωμάτιο σχεδόν διπλασιάστηκε στο ίδιο χρονικό διάστημα, από 1.000 δολάρια σε 1.975 δολάρια, σύμφωνα με την ιστοσελίδα Zumper. Ένας κάτοικος και μέλος του σωματείου ενοικιαστών, ανησυχεί ότι αν οι επενδυτές συνεχίσουν να αγοράζουν σπίτια για εκμετάλλευση σε δέκα χρόνια, «δεν θα υπάρχει πόλη». Από πολλές απόψεις, η Μπόουζμαν βρίσκεται στο «μάτι του κυκλώνα» του ζητήματος των βραχυχρόνιων μισθώσεων. Είναι μια μικρή, αγροτική κωμόπολη, ένα είδος προορισμού που κατά την διάρκεια της πανδημίας είχε αύξηση 67% στις κρατήσεις του Airbnb. Ωστόσο δεν έχει μόνο το Μπόουζμαν πρόβλημα. Οι βραχυχρόνιες μισθώσεις είναι ένα σημαντικό θέμα παντού: από την Νέα Υόρκη και τη Χονολούλου και από το Ντάλας ως το Στιμπόουτ Σπρίνγκς του Κολοράντο. Σε μικρές και μεγάλες πόλεις, αρκετοί ντόπιοι καταγγέλλουν τις βραχυχρόνιες μισθώσεις για το ακριβό κόστος στέγασης. Το ζήτημα προβληματίζει τις τοπικές κυβερνήσεις και τροφοδοτεί το ερώτημα: Τι πρέπει να κάνουμε για τις βραχυχρόνιες μισθώσεις τύπου Airbnb; Tο 2023, η οικονομία των βραχυχρόνιων μισθώσεων έχει γίνει πολύ μεγάλη για αγνοηθεί. Την ίδια στιγμή, η στεγαστική κρίση έχει επιδεινωθεί σε εθνικό επίπεδο. Από το δεύτερο τρίμηνο του 2020, η μέση τιμή ενός σπιτιού στις ΗΠΑ αυξήθηκε κατά 40%, από 374.000 δολάρια σε 535.000 δολάρια, σύμφωνα με τη Fed του Σεντ Λούις, χωρίς ανάλογη αύξηση των μισθών, ωθώντας έτσι την ιδιοκτησία σπιτιού ακόμη πιο απρόσιτη για πολλούς Αμερικανούς. Την ίδια περίοδο, το μέσο ενοίκιο στις ΗΠΑ αυξήθηκε κατά 15%, από 1.468 σε 1.700 δολάρια, σύμφωνα με τις εκθέσεις του RentCafe. Η Bozeman Tenants United, που ιδρύθηκε το 2020, διερευνώντας το ζήτημα του κόστους στέγασης κατέληξε ότι ευθύνονται οι βραχυχρόνιες μισθώσεις. Για το σωματείο ενοικιαστών τα πράγματα είναι απλά: Προτεραιότητα πρέπει να έχουν οι κάτοικοι και μετά παραθεριστές και επισκέπτες. «Πρόκειται για σπίτια που θα μπορούσαν να στεγάσουν ανθρώπους της εργατικής τάξης», δήλωσε, κάτοικος της περιοχής και μέλος του σωματείου. Το συνδικάτο έχει προτείνει την απαγόρευση του Airbnb για τα σπίτια εκείνα που δεν κατοικούνται, προσδοκώντας ότι θα διατεθούν για τους μόνιμους κατοίκους. Ένας μεσίτης ακινήτων και ιδιοκτήτης βραχυχρόνιας μίσθωσης, από την άλλη πλευρά πρότεινε να οριοθετηθούν ζώνες που θα περιόριζαν τις ενοικιάσεις σε ένα συγκεκριμένο τμήμα της πόλης. Ο ίδιος τονίζει ότι μια πλήρης απαγόρευση θα διέλυε τον τουρισμό, «βασική» βιομηχανία του Μπόουζμαν. Σε κάθε περίπτωση η συζήτηση για τη βραχυχρόνια μίσθωση δεν θα τελειώσει σύντομα. Οι κάτοικοι της Σάουθ Λέικ Τάχο της Καλιφόρνιας, ενός άλλου hot spot διακοπών στη Δύση, ψήφισαν για τη σταδιακή κατάργηση των Airbnb το 2018, αλλά έκτοτε έχουν εγκλωβιστεί σε μια δικαστική διαμάχη. Οι κάτοικοι του Ντάλας θα ψηφίσουν για νέους περιορισμούς στις βραχυχρόνιες μισθώσεις, και το Ναντάκετ της Μασαχουσέτης συζητά ένα μέτρο που θα απαγόρευε το 95% των σημερινών βραχυχρόνιων μισθώσεων στο νησί. Mε πληροφορίες από Business Insider Ειδήσεις σήμερα Ακολουθήστε το kathimerini.gr στο Google News και μάθετε πρώτοι όλες τις ειδήσεις Δείτε όλες τις τελευταίες Ειδήσεις από την Ελλάδα και τον Κόσμο, στο kathimerini.gr",https://www.kathimerini.gr/wp-content/uploads/2023/04/AP22361142277891-scaled.jpg?v=1682787761,Φωτ: AP
https://www.kathimerini.gr/economy/562383241/neo-plaisio-leitoyrgias-gia-ta-airbnb/,Νέο πλαίσιο λειτουργίας για τα Airbnb,2023-04-23,19:08:47,Οικονομία,Νίκος Ρουσάνογλου,Το φετινό καλοκαίρι αναμένεται να είναι και το τελευταίο που ο τομέας των βραχυχρόνιων μισθώσεων στην Ελλάδα λειτουργεί με το υφιστάμενο θεσμικό πλαίσιο και καθεστώς,"Το φετινό καλοκαίρι αναμένεται να είναι και το τελευταίο που ο τομέας των βραχυχρόνιων μισθώσεων στην Ελλάδα λειτουργεί με το υφιστάμενο θεσμικό πλαίσιο και καθεστώς. Σύμφωνα με πηγές της αγοράς, πρόθεση της κυβέρνησης είναι η αναθεώρηση του τρόπου λειτουργίας των καταλυμάτων βραχυχρόνιας μίσθωσης, ενώ σχετικές «φωνές» για την ανάγκη μεγαλύτερης ρύθμισης του κλάδου ακούγονται και από κόμματα της αντιπολίτευσης. Ως εκ τούτου, η επόμενη κυβέρνηση προβλέπεται να σχεδιάσει μια σειρά από αλλαγές, για τις οποίες ήδη έχει ξεκινήσει διαδικασία διαβούλευσης με τους θεσμικούς φορείς εκπροσώπησης του κλάδου, αλλά και τον ξενοδοχειακό τομέα, που επιχειρεί να θέσει φραγμούς στα καταλύματα βραχυχρόνιας μίσθωσης, αλλά και επιβολή ΦΠΑ. Ειδικά ως προς το τελευταίο, αυτός είναι και ο προσανατολισμός σε επίπεδο Ε.Ε. και αναμένεται να τεθεί σε εφαρμογή, αρχής γενομένης από το 2025. Οι εξελίξεις αυτές εκτιμάται ότι θα αποθαρρύνουν ακόμη περισσότερους μεμονωμένους ιδιοκτήτες από την εκμετάλλευση των ακινήτων τους μέσω βραχυχρόνιας μίσθωσης, ιδίως αν αυτά βρίσκονται σε λιγότερο δημοφιλείς τουριστικούς προορισμούς. Από την άλλη πλευρά, όπως τονίζουν φορείς του κλάδου, «περιορισμοί στις διανυκτερεύσεις θα χτυπήσουν το τουριστικό προϊόν της χώρας και θα εξωθήσουν τους επιτυχημένους του χώρου στην παραοικονομία και τη φοροδιαφυγή. Επίσης, το δικαίωμα των δήμων να καθορίζουν ανώτατο ποσοστό κατοικιών για βραχυχρόνια μίσθωση θα μπορούσε να έχει λογική μόνο αν συνυπολογίζονται και οι κενές κατοικίες». Σύμφωνα με στοιχεία που παρουσίασε η εταιρεία Key Data στο πρόσφατο συνέδριο Short Stay Conference, το 2022, το συνολικό ύψος των εσόδων διαμονής από τα καταλύματα βραχυχρόνιας μίσθωσης ανήλθε σε 3,46 δισ. ευρώ. Ο αριθμός των καταλυμάτων υπολογίζεται σε 144.000 πανελλαδικά, ενώ οι διανυκτερεύσεις ανήλθαν σε 20,87 εκατομμύρια.",https://www.kathimerini.gr/wp-content/uploads/2023/04/17c944314b96458bb94e40829d8fc465_Airbnb-5-960x600-2.jpg?v=1682144265,(Shutterstock)
https://www.kathimerini.gr/economy/562381573/ta-dimitriaka-esosan-tin-airbnb/,Tα δημητριακά… έσωσαν την Airbnb,2023-04-21,22:33:25,Οικονομία,Newsroom,Πώς μια ιδέα των ιδρυτών της εταιρείας κατάφερε να προσελκύσει τον πρώτο τους χρηματοδότη και να τους «ξελασπώσει» οικονομικά στα πρώτα τους βήματα,"Μερικοί επιχειρηματίες εξασφαλίζουν επενδύσεις στην πρώτη φάση εκκίνησης της δραστηριότητάς τους με καλά οργανωμένες παρουσιάσεις και PowerPoint με σχετικά σλάιντ και διαγράμματα. Ο Μπράιαν Τσέσκι, διευθύνων σύμβουλος της πλατφόρμας διασύνδεσης επισκεπτών και ιδιοκτητών διαμερισμάτων της Airbnb, και οι άλλοι δύο συνιδρυτές της, το έκαναν με κουτιά δημητριακών αξίας 40 δολαρίων. Οταν ο Τσέσκι και οι Τζόε Γκέμπια και Νάθαν Μπλιτσάρζικ, συγκεκριμένα, ίδρυσαν την εταιρεία το 2008, οι επενδυτές ήταν επιφυλακτικοί με την ιδέα ότι οι άνθρωποι θα προσκαλούσαν αγνώστους στο σπίτι τους για διανυκτερεύσεις. Η εταιρεία απορρίφθηκε από τον κόσμο των παραγόντων των καινοτομικών κεφαλαίων και το τρίο στράφηκε σε άλλους τρόπους για τη συγκέντρωση πόρων, είπε ο Τσέσκι και αναφέρει σε δημοσίευμά του το ενημερωτικό δίκτυο του CNBC και το moneyreview.gr. Το 2008 το συνέδριο των Δημοκρατικών στο Ντένβερ, που έσπασε το ρεκόρ του μεγαλύτερου πολιτικού συνεδρίου όλων των εποχών, αποτέλεσε τη μεγάλη ευκαιρία της Airbnb. Εθνικά τηλεοπτικά δίκτυα των ΗΠΑ, όπως το NBC και το CBS, παρουσίαζαν την άγνωστη νεοφυή εταιρεία, η οποία είχε αναλάβει να φιλοξενήσει και να κοιμίσει τους συνέδρους. Ομως, η ζωή των προναφερθέντων δεν ήταν καθόλου εύκολη. Παρά την επιτυχία τους στο συνέδριο, οι ιδρυτές της Airbnb αδυνατούσαν να συντηρήσουν το ενδιαφέρον για τον ιστότοπό τους. Και εν τω μεταξύ, είχαν συσσωρεύσει χρέη 40.000 δολαρίων. Καθισμένοι στο τραπέζι της κουζίνας τους, μια μέρα, σκέφτηκαν μία ιδέα που θα τους βοηθούσε να ξεχρεώσουν και θα λειτουργούσε σαν διαφήμιση για την Airbnb. Οι Τσέσκι και Γκέμπια, που πρόσφατα είχαν αποφοιτήσει από τη Σχολή Σχεδίου του Ροντ Αϊλαντ, σχεδίασαν δύο κουτιά δημητριακών που «έπαιζαν» με τη μεγάλη πολιτική κόντρα της εποχής. «Ομπάμα Ος, τα δημητριακά της αλλαγής» και «Κάπτεν Μακέινς, ένας ανυπότακτος σε κάθε κουτί», έγραφαν τα δύο κουτιά. Αρχικά, η Airbnb έστειλε τα δημητριακά της σε εκατοντάδες μπλόγκερ τεχνολογίας, ελπίζοντας ότι κάποιοι από αυτούς θα έγραφαν για την ιστορία της. Και μετά, άρχισε να τα πουλάει αντί 40 δολαρίων το κουτί. Οπως ήταν αναμενόμενο, τα Ομπάμα Ος ξεπούλησαν, ενώ τα άλλα έμειναν στα αζήτητα. Ετσι, οι νεαροί επιχειρηματίες κατάφεραν να συγκεντρώσουν 30.000 δολάρια, ενώ τους έμειναν και 300 κουτιά δημητριακών, τα οποία έφαγαν τους επόμενους μήνες, καθώς ήταν άφραγκοι. Αυτή η τακτική τράβηξε την προσοχή τουλάχιστον ενός επενδυτή, ο οποίος τους έκανε μία προσφορά ειδικά λόγω των δημητριακών. «Αν μπορείτε να πείσετε τους ανθρώπους να πληρώσουν 40 δολάρια για κουτιά δημητριακών 4 δολαρίων, ίσως, απλώς ίσως, να μπορέσετε να πείσετε αγνώστους να ζήσουν μεταξύ τους», τους είπε ο επενδυτής, ο οποίος τους έδωσε 20.000 δολάρια για το 6% της εταιρείας τους, μερίδιο το οποίο σήμερα, ούτε λίγο ούτε πολύ, αποτιμάται στα 75 δισ. δολάρια.",https://www.kathimerini.gr/wp-content/uploads/2023/04/e73db8cd42da0eb276657bc32e239b1d_310572Airb_33327657-1.jpg?v=1682027152,"Ο Μπράιαν Τσέσκι, διευθύνων σύμβουλος της πλατφόρμας διασύνδεσης επισκεπτών και ιδιοκτητών διαμερισμάτων της Airbnb. Φωτ. A.P."
https://www.kathimerini.gr/economy/562368799/idioktites-airbnb-xechasan-na-dilosoyn-102-ekat-eyro-enteinei-toys-elegchoys-i-aade/,Ιδιοκτήτες Airbnb: Ξέχασαν να δηλώσουν 102 εκατ. ευρώ – Εντείνει τους ελέγχους η ΑΑΔΕ,2023-04-12,10:09:44,Οικονομία,Προκόπης Χατζηνικολάου,Στα δίχτυα της εφορίας 73.258 διαχειριστές ή ιδιοκτήτες ακινήτων,"Περισσότερους από 73.000 διαχειριστές και ιδιοκτήτες ακινήτων που δραστηριοποιούνται στις βραχυχρόνιες μισθώσεις και είχαν «ξεχάσει» να δηλώσουν εισοδήματα 102 εκατ. ευρώ εντόπισε το 2022 η Ανεξάρτητη Αρχή Δημοσίων Εσόδων. Τα στοιχεία για τα αδήλωτα εισοδήματα έφθασαν στην ΑΑΔΕ από τις ψηφιακές πλατφόρμες και διασταυρώθηκαν με τα εισοδήματα που είχαν δηλώσει. Μετά την αξιοποίηση των δεδομένων που έλαβε η ΑΑΔΕ από τις ψηφιακές πλατφόρμες Airbnb Ireland UC, Booking.com BV, VRBO Expedia Group Vacation Rentals Ireland Limited (βάσει του πρωτοκόλλου συνεργασίας) απεστάλησαν ηλεκτρονικά μηνύματα σε 73.258 διαχειριστές – ιδιοκτήτες. Ολοι συμμορφώθηκαν υποβάλλοντας νέα δήλωση εισοδημάτων από βραχυχρόνια μίσθωση και από επιχειρηματική δραστηριότητα τουριστικών καταλυμάτων συνολικού ύψους 102 εκατ. ευρώ. Οπως τονίζουν από τη φορολογική διοίκηση, το 2022 οι έλεγχοι κατευθύνθηκαν κυρίως στους διαχειριστές ακινήτων. Παράλληλα στο πλαίσιο του πρωτοκόλλου συνεργασίας πραγματοποιήθηκε αποστολή αρχείων στις πλατφόρμες, απαιτώντας από τους διαχειριστές τους να απενεργοποιήσουν συνολικά 14.736 καταχωρίσεις ακινήτων, καθώς είτε δεν είχαν Αριθμό Μητρώου Ακινήτου (ΑΜΑ) ή ο ΑΜΑ που αναγραφόταν ηλεκτρονικά δεν ήταν έγκυρος. Επίσης απεστάλησαν μηνύματα ηλεκτρονικής αλληλογραφίας σε sites διαχείρισης πολυτελών βιλών για τη συμμόρφωσή τους με την εσωτερική σχετική νομοθεσία. Αξιοποιήθηκαν τα στοιχεία που απέστειλαν οι πλατφόρμες βραχυχρόνιων μισθώσεων στην ΑΑΔΕ. Τα προηγούμενα χρόνια η ΑΑΔΕ είχε εντοπίσει δεκάδες περιπτώσεις πολυτελών κατοικιών τα οποία μισθώνονταν έναντι μεγάλων χρηματικών ποσών και συγκεκριμένα πάνω από 10.000 ευρώ ημερησίως, τα οποία δεν δηλώνονταν στην εφορία. Και φέτος, αναφέρουν πηγές της φορολογικής διοίκησης, αξιοποιώντας τα στοιχεία από τις ψηφιακές πλατφόρμες, τα sites, καθώς και πληροφορίες από τρίτους, θα γίνουν έλεγχοι σε όλες τις νησιωτικές περιοχές με στόχο τη διασφάλιση των συμφερόντων του Δημοσίου. Ειδικά το τρέχον έτος και σε ό,τι αφορά τα εισοδήματα που εισέπραξαν όσοι δραστηριοποιούνται στις βραχυχρόνιες μισθώσεις, οι έλεγχοι θα είναι εις βάθος και διαρκείς. Αυτό σημαίνει ότι εκτός του ότι θα ελεγχθούν τα δηλωθέντα εισοδήματα του προηγουμένου έτους, μέσω έξυπνων εργαλείων κάθε μήνα οι ελεγκτικές αρχές θα αναζητούν στοιχεία προκειμένου να εντοπίσουν όσους αποφεύγουν να δηλώσουν τα στοιχεία των κρατήσεων στο Μητρώο. Με τον τζίρο από τις βραχυχρόνιες μισθώσεις να ξεπερνάει τα 2,2 δισ. ευρώ, σημαντικά υψηλότερος και από το 2019, η φορολογική διοίκηση προγραμματίζει διασταυρώσεις των μισθωμάτων με τα στοιχεία που θα δηλώσουν οι φορολογούμενοι στις φετινές φορολογικές δηλώσεις με στόχο να εντοπίσει όσους αποκρύβουν από την εφορία τα εισοδήματα που αποκτούν από την εκμίσθωση των ακινήτων τους. Τα στοιχεία αυτά θα διασταυρωθούν με τα στοιχεία που θα λάβει από τις πλατφόρμες, όπως προβλέπεται στο πρωτόκολλο συνεργασίας που έχουν υπογράψει. Στις περιπτώσεις που διαπιστωθεί ότι ακίνητα δεν έχουν δηλωθεί στο Μητρώο Ακινήτων Βραχυχρόνιας Διαμονής, είτε αναρτήθηκαν σε ψηφιακές πλατφόρμες χωρίς εμφανή αναγραφή του Αριθμού Μητρώου Ακινήτου (ΑΜΑ) βραχυχρόνιας διαμονής ή του Ειδικού Σήματος Λειτουργίας (ΕΣΛ) ή του Μοναδικού Αριθμού Γνωστοποίησης (ΜΑΓ), τότε αποστέλλονται στις ΔΟΥ τα στοιχεία των ακινήτων και των «διαχειριστών» και οι ιδιοκτήτες καλούνται στην εφορία προκειμένου να δώσουν εξηγήσεις. Με βάση τα ανωτέρω, όσοι έχουν διαπιστώσει λάθη και παραλείψεις στα στοιχεία των ακινήτων και των εισοδημάτων που δήλωσαν με τις αρχικές δηλώσεις, θα πρέπει να τα διορθώσουν πριν από την οριστικοποίηση των δηλώσεων.",https://www.kathimerini.gr/wp-content/uploads/2023/04/0fd2ded58372ac52bdd601960ab7a583_airbnb-1.jpg?v=1681249314,"Η ΑΑΔΕ απαίτησε από τους δια-χειριστές των πλατφορμών να απενεργοποιήσουν 14.736 καταχωρίσεις ακινήτων, καθώς είτε δεν είχαν Αριθμό Μητρώου Ακινήτου (ΑΜΑ) ή ο ΑΜΑ που αναγραφόταν ηλεκτρονικά δεν ήταν έγκυρος. [ΑP]"
https://www.kathimerini.gr/economy/local/562316116/gemizei-xenodocheia-to-kentro-tis-athinas-i-machi-me-ta-airbnb/,Γεμίζει ξενοδοχεία το κέντρο της Αθήνας – Η «μάχη» με τα Airbnb,2023-03-10,11:46:31,Ελληνική Οικονομία,Newsroom,"Εντός του κέντρου της Αθήνας, οι γειτονιές που βρίθουν από ξενοδοχεία είναι η ευρύτερη περιοχή γύρω από το Κουκάκι, η Πλατεία Συντάγματος, η Ομόνοια και το Μοναστηράκι","Στο κέντρο της Αθήνας συσσωρεύεται η πλειονότητα των ξενοδοχείων της Αττικής, όπου σε αντιδιαστολή με άλλες περιοχές σημειώθηκε τεράστια αύξηση της παρουσίας τους τα τελευταία χρόνια. Συγκεκριμένα, τα δωμάτια των ξενοδοχείων στον κεντρικό τομέα της Αττικής αυξήθηκαν κατά 19% το 2022 έναντι του 2015, με αποτέλεσμα πάνω από επτά στα δέκα (72%) ξενοδοχεία της Αττικής – εξαιρουμένων των νησιών του Αργοσαρωνικού – να συγκεντρώνονται σε λίγες γειτονιές του κέντρου. Αυτό προκύπτει μεταξύ άλλων από αναλυτική έρευνα της Ένωσης Ξενοδόχων Αθηνών-Αττικής και Αργοσαρωνικού (ΕΞΑΑΑ) σε συνεργασία με την GBR Consulting και τον Διεθνή Αερολιμένα Αθηνών, η οποία χαρτογραφεί την ανάκαμψη του τουρισμού στην Αττική μετά το σοκ της πανδημίας. Εντός του κέντρου της Αθήνας, οι γειτονιές που βρίθουν από ξενοδοχεία είναι η ευρύτερη περιοχή γύρω από το Κουκάκι, η Πλατεία Συντάγματος, η Ομόνοια και το Μοναστηράκι, οι οποίες συμπίπτουν και με τις περιοχές αρχαιολογικού ενδιαφέροντος με αισθητά υψηλότερη επισκεψιμότητα. Πολύ μικρότερη αύξηση των δωματίων ξενοδοχείων μεταξύ 2015 και 2022 παρουσιάστηκε στον Βόρειο Τομέα Αθηνών (+8%) και στην Ανατολική Αττική (+2%). Αντιθέτως στις υπόλοιπες περιοχές της Αττικής παρουσιάστηκε μείωση, με τη μεγαλύτερη να αποτυπώνεται στον Δυτικό τομέα Αθηνών (-37%) και τη Δυτική Αττική (-11%). Διαβάστε τη συνέχεια στο Moneyreview",https://www.kathimerini.gr/wp-content/uploads/2023/03/hotel_shutterstock-1-768x480-1.jpg?v=1678441570,Φωτ. Shutterstock
https://www.kathimerini.gr/life/562296694/pale-gkarnie-airbnb-gia-mia-nychta-i-opera-toy-parisioy/,Παλέ Γκαρνιέ: Airbnb για μια νύχτα η Όπερα του Παρισιού,2023-02-24,20:12:13,Life,Newsroom,"Η κράτηση για μία διανυκτέρευση στο περίβλεπτο θεωρείο, ξεκινά στις 12 το μεσημέρι της 1ης Μαρτίου και όποιος κερδίσει την πολυπόθητη θέση, θα περάσει στις 16 Ιουλίου μια ολόκληρη νύχτα με θέα την περίβλεπτη σκηνή της λυρικής σκηνής που ενέπνευσε το Φάντασμα της Όπερας","Η Airbnb και η Εθνική Όπερα του Παρισιού συνεργάζονται για να μετατρέψουν μία από τα θεωρεία του Palais Garnier, το Box of Honor, σε ένα πολυτελές υπνοδωμάτιο. Ενώ το θεωρείο συνήθως προορίζεται για αξιωματούχους και υψηλά δημόσια πρόσωπα, δύο τυχεροί επισκέπτες θα μπορούν να διανυκτερεύσουν εκεί αυτό το καλοκαίρι, έναντι της συμβολικής τιμής των 37 ευρώ – που είναι και το νούμερο του θεωρείου. Η κράτηση για μία διανυκτέρευση στο περίβλεπτο θεωρείο, ξεκινά στις 12 το μεσημέρι της 1ης Μαρτίου και όποιος κερδίσει την πολυπόθητη θέση, θα περάσει στις 16 Ιουλίου μια ολόκληρη νύχτα με θέα την περίβλεπτη σκηνή της λυρικής σκηνής που ενέπνευσε το Φάντασμα της Όπερας. Η διαμονή περιλαμβάνει ακόμη ένα ατομικό μάθημα μπαλέτου από έναν από τους χορευτές της Όπερας, μια ιδιωτική συναυλία από καλλιτέχνες της ακαδημίας της όπερας, δείπνο στην αίθουσα προβών δίπλα στη σκηνή, ξενάγηση στα ιδιαίτερα στούντιο χορού, αλλά και στα αθέατα στο ευρύ κοινό σημεία του, όπως μια υπόγεια λίμνη και τα αρχεία τού κτηρίου. Το Φάντασμα της Όπερας αποτελεί το μακροβιότερο θέαμα στο Μπρόντγουεϊ από το 2016. Τα τελευταία χρόνια, η παραγωγή, όπως και πολλές άλλες παραγωγές καλλιτεχνικών θεαμάτων παντός είδους και σε όλο τον κόσμο, βρίσκεται αντιμέτωπη με τις μειωμένες πωλήσεις εισιτηρίων και τον πληθωρισμό. Αυτήν την άνοιξη, μετά από 35 χρόνια, το ρεκόρ τού θρυλικού μιούζικαλ με μουσική του Andrew Lloyd Webber, θα τερματιστεί, αφού η παραγωγή «κατεβαίνει». Δύο τυχεροί επισκέπτες θα περάσουν τη νύχτα μέσα στο Παλέ Γκαρνιέ, εξερευνώντας το ιστορικό κτήριο της όπερας του Παρισιού – Πηγή: Thibaut Chapotot / Airbnb Η διαμονή στο Παλέ Γκαρνιέ είναι μέρος των προσπαθειών του Airbnb να αναζωογονήσει τον τουρισμό πολιτισμού στην Ευρώπη. Και δεν είναι η πρώτη φορά που μέρη τα οποία ο κόσμος γνωρίζει και θαυμάζει, αλλά δεν είχε διανοηθεί ποτέ ως τόπους διαμονής, προσφέρονται προς διανυκτέρευση. Η Airbnb είχε διαφημίσει στο παρελθόν, μεταξύ άλλων, διαμονή στο Μουλέν Ρουζ και στο πατρικό του Τζορτζ Χάρισον. Πηγή: Smithsonian Magazine ⇒ Ειδήσεις σήμερα Ακολουθήστε το kathimerini.gr στο Google News και μάθετε πρώτοι όλες τις ειδήσεις Δείτε όλες τις τελευταίες Ειδήσεις από την Ελλάδα και τον Κόσμο, στο kathimerini.gr",https://www.kathimerini.gr/wp-content/uploads/2023/02/Palais_Garnier.jpg?v=1677254545,"Δύο τυχεροί επισκέπτες θα περάσουν τη νύχτα μέσα στο Παλέ Γκαρνιέ, εξερευνώντας το ιστορικό κτήριο της όπερας του Παρισιού - Πηγή: AP Photo"
https://www.kathimerini.gr/economy/562289206/ayxisi-esodon-eos-kai-50-apo-misthoseis-typoy-airbnb/,Αύξηση εσόδων έως και 50% από μισθώσεις τύπου Airbnb,2023-02-22,09:04:47,Οικονομία,Νίκος Ρουσάνογλου,Πρωταθλήτρια ανόδου το 2022 η Πάρος – Ποιες είναι οι «χρυσοφόρες» περιοχές,"Σημαντική αύξηση σημείωσαν τα έσοδα του κλάδου της βραχυχρόνιας μίσθωσης το 2022, με την Πάρο, το Αργοστόλι, την Περαία (Θεσσαλονίκη), τη Γλυφάδα, το Πευκοχώρι Χαλκιδικής και την Αθήνα να καταγράφουν τις μεγαλύτερες αυξήσεις. Ειδικότερα, σύμφωνα με τα στοιχεία που παρουσίασε η εταιρεία ερευνών Transparent στο συνέδριο ShortStay Conference 2023, που πραγματοποιήθηκε το Σαββατοκύριακο στον χώρο του Πανεπιστημίου Δυτικής Αττικής, η μεγαλύτερη αύξηση σε ετήσια βάση εντοπίζεται στην Πάρο με 50%. Στο νησί των Κυκλάδων το μεικτό ετήσιο εισόδημα από την εκμετάλλευση ενός ακινήτου δύο υπνοδωματίων διαμορφώθηκε σε 34.255 ευρώ – πρόκειται για το δεύτερο μεγαλύτερο ποσό μετά τη Μύκονο, όπου επίσης σημειώθηκε σημαντική αύξηση με 38% σε 60.779 ευρώ. Στην Αθήνα, η αύξηση το 2022 σε σχέση με το 2021 άγγιξε το 37% σε 22.302 ευρώ, ενώ από τις υπόλοιπες περιοχές του λεκανοπεδίου ξεχωρίζει η Γλυφάδα με αύξηση κατά 45% σε 30.592 ευρώ, ο Αλιμος με αύξηση 31% σε 24.078 ευρώ και το Παλαιό Φάληρο με αύξηση 11% σε 19.924 ευρώ. Οπως γίνεται αντιληπτό, τα νότια προάστια και το κέντρο της Αθήνας αποτελούν τις περιοχές υψηλής ζήτησης για βραχυχρόνιες μισθώσεις στην Αττική. Το ετήσιο μεικτό εισόδημα από την εκμετάλλευση μιας κατοικίας δύο υπνοδωματίων στη Μύκονο φθάνει σε 60.779 ευρώ. Σύμφωνα με την ανάλυση της Transparent, εκτός από την αύξηση των εσόδων των καταλυμάτων, αύξηση κατά 16% έχει σημειωθεί και σε ό,τι αφορά τον αριθμό των καταλυμάτων. Ειδικότερα, τον φετινό Ιανουάριο λειτουργούσαν 164.868 καταλύματα. Εξ αυτών, 10.938 βρίσκονται στο κέντρο της Αθήνας, μια αύξηση κατά 18% από τον περυσινό Ιανουάριο. Μεγάλη αύξηση κατά 27% εντοπίζεται και στη Θεσσαλονίκη, όπου ο αριθμός των καταλυμάτων αγγίζει τα 3.090. Η μεγαλύτερη αύξηση παρατηρείται πάντως στο Ηράκλειο Κρήτης, καθώς τα καταλύματα ανέρχονται σε 1.307, 35% περισσότερα από το 2022 και 61% περισσότερα από το 2021. Θετική είναι η εικόνα και όσον αφορά τη φετινή ζήτηση, καθώς, σύμφωνα με την Key Data, τον φετινό Ιανουάριο καταγράφηκε αύξηση των κρατήσεων κατά 43% σε 334.218 διανυκτερεύσεις, με τα συνολικά έσοδα να αυξάνονται σε 370 εκατ. ευρώ, από 254,6 εκατ. ευρώ τον αντίστοιχο περυσινό μήνα. Οσον αφορά τις τιμές φαίνεται πως παρατηρείται μια αποκλιμάκωση, με δεδομένο ότι οι κρατήσεις έχουν γίνει νωρίς στο έτος, επομένως υπάρχει κι ένα σχετικό όφελος. Ετσι, οι κρατήσεις για το τρίτο τρίμηνο έχουν γίνει με μέση τιμή 271 ευρώ/διανυκτέρευση, από 302 ευρώ το αντίστοιχο περυσινό διάστημα, όταν όμως ο μεγαλύτερος όγκος των κρατήσεων έγινε σε μεταγενέστερο χρόνο. Για το τέλος του 2023 φαίνεται πως θα μετατεθούν τυχόν εξελίξεις και αλλαγές στο καθεστώς λειτουργίας των βραχυχρόνιων μισθώσεων. Η επικείμενη εκλογική περίοδος έχει βάλει στον «πάγο» κάθε κίνηση για περαιτέρω ρύθμιση της εν λόγω αγοράς, ενώ στη συνέχεια ακολουθεί η θερινή περίοδος, κατά την οποία, όπως εκτιμούν οι φορείς του κλάδου, δεν προβλέπονται αλλαγές για ευνόητους λόγους. Στη συνέχεια όμως φαίνεται πως θα ξεκινήσει μια διαδικασία δημόσιας διαβούλευσης για το πώς θα μπορούσε να βελτιωθεί ο τρόπος λειτουργίας του κλάδου. Στο πλαίσιο αυτό, όπως ανέφερε η δικηγόρος Δάφνη Μπατσαρά στο πλαίσιο του συνεδρίου Short Stay Conference, «δεν θα πρέπει να περιμένουμε εμείς από το κράτος να έρθει και να νομοθετήσει. Αντιθέτως, θα πρέπει να επεξεργαστούμε εμείς οι ίδιοι, ως κλάδος, νομοθετικές προτάσεις για τη βελτίωση του καθεστώτος λειτουργίας της αγοράς». Μία από τις αλλαγές που φαίνεται πως θα θεσπιστούν αφορά την επιβολή ΦΠΑ, ακολουθώντας και τη σχετική οδηγία της Ε.Ε. Αν και φαίνεται πως κάτι τέτοιο δεν θα τεθεί σε ισχύ πριν από τον Ιανουάριο του 2025, η αγορά ήδη προετοιμάζεται για κάτι τέτοιο, δεδομένου ότι όλα τα κράτη-μέλη θα πρέπει σταδιακά να υιοθετήσουν την οδηγία αυτή. Στην πράξη, σύμφωνα με τα στελέχη του STAMA που συμμετείχαν στο συνέδριο, η επιβολή ΦΠΑ θα ωθήσει τους περισσότερους μεμονωμένους ιδιοκτήτες είτε στο να γίνουν επιτηδευματίες είτε στην ανάθεση της διαχείρισης του ακινήτου τους σε επαγγελματίες διαχειριστές. Σύμφωνα με τον Νάσο Γαβαλά, πρόεδρο του STAMA, «οι εταιρείες θα βρούμε τον τρόπο να αντισταθμίσουμε την επιβολή ΦΠΑ μέσω των εξόδων μας, ενώ θα έχουμε και δικαιώματα, όπως πρόσβαση σε κονδύλια του ΕΣΠΑ. Αλλά οι ιδιώτες ίσως θα χρειαστεί να γίνουν επιτηδευματίες, ακόμη κι αν, όπως φαίνεται, τον ΦΠΑ θα τον αποδίδουν οι ίδιες οι πλατφόρμες, μέσω των οποίων θα νοικιάζονται τα ακίνητα». Η επιβολή ΦΠΑ θα πρέπει να γίνει με τον ίδιο συντελεστή που ισχύει και για τα ξενοδοχεία (13%), ενώ θα αφορά οποιαδήποτε μίσθωση είναι μικρότερη των 45 ημερών. Με τη σειρά του ο Στράτος Παραδιάς, πρόεδρος της ΠΟΜΙΔΑ, σημείωσε ότι η ΠΟΜΙΔΑ συνεργάστηκε με τον STAMA (Σύνδεσμος Εταιρειών Βραχυχρόνιας Μίσθωσης Ακινήτων) προκειμένου να εκφράσουν από κοινού μια σειρά «αληθειών» και επιχειρημάτων για τον κλάδο, που «ορισμένοι αποσιωπούν τεχνηέντως», όπως σημείωσε χαρακτηριστικά. Σύμφωνα με τον ίδιο, θα πρέπει το ίδιο το κράτος να φροντίσει να υπάρχει μεγαλύτερη προσφορά ακινήτων προς εκμίσθωση σε μόνιμους κατοίκους, π.χ. παρέχοντας φορολογικά κίνητρα, όπως η μείωση των συντελεστών φορολόγησης εφόσον πρόκειται για μακροχρόνιες μισθώσεις. Επίσης, θα πρέπει να καταστεί σαφές ότι η βραχυχρόνια μίσθωση δεν αφαίρεσε ακίνητα από την αγορά, αλλά αντιθέτως πρόσθεσε, διότι πολλά καταλύματα ήταν κλειστά επί χρόνια, ή πρόκειται για παλιά γραφεία και βιομηχανικά ακίνητα που μεταμορφώθηκαν σε κατοικίες για τον σκοπό αυτό.",https://www.kathimerini.gr/wp-content/uploads/2023/02/7c26b84a25ba41c436c872c0c6150f22_shutterstock_2229048255-1.jpg?v=1676955759,"Σημαντική ενίσχυση κατέγραψαν τα έσοδα του κλάδου της βραχυχρόνιας μίσθωσης το 2022, με την Πάρο,
το Αργοστόλι, την Περαία (Θεσσαλονίκη), τη Γλυφάδα, το Πευκοχώρι Χαλκιδικής και την Αθήνα να παρουσιάζουν τις μεγαλύτερες αυξήσεις. Φωτ. SHUTTERSTOCK."
https://www.kathimerini.gr/economy/562281385/airbnb-anamenei-ektoxeysi-esodon-kai-kratiseon-to-a-trimino/,Airbnb: Αναμένει εκτόξευση εσόδων και κρατήσεων το α΄ τρίμηνο,2023-02-16,11:56:00,Οικονομία,ΒLOOMBERG,"Οι προβλέψεις της για πωλήσεις 1,82 δισ. δολ. ξεπερνούν αυτές των αναλυτών","Πολύ εντυπωσιακές αποδεικνύονται οι προβλέψεις του κολοσσού του διαμοιρασμού καταλυμάτων της Airbnb αναφορικά με τα έσοδα του πρώτου τριμήνου τρέχοντος, οι οποίες και ξεπέρασαν τις εκτιμήσεις των αναλυτών, σηματοδοτώντας ότι η ταξιδιωτική ζήτηση παραμένει ισχυρή ακόμη και μετά το 2022, ένα έτος ρεκόρ για την ανάπτυξη του κλάδου. Η τιμή της μετοχής της και μετά το πέρας των συναλλαγών εκτινάχθηκε έως και 12%, όπως αναφέρει το ειδησεογραφικό πρακτορείο Bloomberg. Η εταιρεία με έδρα το Σαν Φρανσίσκο αναμένει πωλήσεις από 1,75 δισ. δολάρια έως 1,82 δισ. δολάρια το πρώτο τρίμηνο του 2023, με λήξη στις 31 Μαρτίου, ενώ κατά μέσο όρο οι αναλυτές ανέμεναν 1,69 δισ. δολάρια. Η Airbnb εκτιμά πως ο αριθμός των κρατήσεων για διανυκτερεύσεις και εμπειρία θα αυξηθεί περίπου κατά τον ρυθμό 20% του τέταρτου τριμήνου. Η εταιρεία δήλωσε την Τρίτη ότι οι συγκρίσεις του τρέχοντος τριμήνου με την ίδια περίοδο του 2022 είναι ευκολότερες λόγω του αντίκτυπου της μετάλλαξης «Ομικρον» του κορωνοϊού, καθώς και του πολέμου στην Ουκρανία, που επηρέασαν τις επιχειρήσεις αυτή την περίοδο πέρυσι. Η ζήτηση παραμένει ανθεκτική μέχρι στιγμής φέτος, ενώ οι τουρίστες κάνουν κράτηση για ταξίδια εκ των προτέρων, δήλωσε ο γενικός οικονομικός διευθυντής Ντέιβ Στέφενσον σε συζητήσεις με αναλυτές. «Απλώς νομίζω ότι αυτό δείχνει μια ωραία, αισιόδοξη τάση των ανθρώπων, που αισθάνονται σίγουροι ότι μπορούν να κάνουν κράτηση για την καλοκαιρινή ταξιδιωτική περίοδο». Η ευοίωνη προσέγγιση των πραγμάτων παρατηρείται μετά την ήδη ισχυρή επίδοση του 2022. Το τέταρτο τρίμηνο η Airbnb ανέφερε ότι τα έσοδα αυξήθηκαν κατά 24% σε 1,9 δισ. δολάρια, ξεπερνώντας τη μέση εκτίμηση των αναλυτών για 1,86 δισ. δολάρια, σύμφωνα με στοιχεία που συγκέντρωσε το Bloomberg. Τα κέρδη ανά μετοχή ήταν 48 σεντ του δολαρίου. Αξίζει να αναφερθεί πως ο όμιλος ωφελήθηκε δραστικά από τις αλλαγές στην εργασία και στον τρόπο ζωής που επέφερε η πανδημία. Η εταιρεία κατέγραψε τα υψηλότερα έσοδα και το πιο κερδοφόρο τρίμηνο από ποτέ την περίοδο από τον Ιούλιο έως τον Σεπτέμβριο, η οποία τροφοδοτήθηκε από τη σωρευμένη ζήτηση έπειτα από δύο χρόνια ασφυκτικών περιορισμών λόγω πανδημίας. Το τέταρτο τρίμηνο του 2022 οι πωλήσεις αυξήθηκαν κατά 24% σε 1,9 δισ. δολάρια. Τώρα, αρχίζει να βλέπει μερικές από τις τάσεις, οι οποίες την ευνόησαν, να αντιστρέφονται λόγω μεταβολής συνθηκών. Λόγω πανδημίας, οι άνθρωποι ενοικίαζαν μεγάλα σπίτια στην εξοχή για εβδομάδες ή μήνες κάθε φορά, όπου και εργάζονταν εξ αποστάσεως πολλές φορές. Τώρα αυτό αλλάζει και οι ταξιδιώτες επιλέγουν πιο βραχεία διαμονή σε μεγάλες πόλεις και περισσότερους διεθνείς προορισμούς. Οι υψηλές τιμές των αεροπορικών ναύλων και μια πιθανή επικείμενη οικονομική επιβράδυνση συνεκτιμώνται από τους καταναλωτές στον σχεδιασμό ενός ταξιδιού. Ωστόσο, οι εν λόγω παράγοντες δεν τους αποθαρρύνουν στις μετακινήσεις τους, ενώ η Airbnb τόνισε ότι «η εμπιστοσύνη των καταναλωτών στα ταξίδια παραμένει υψηλή». Τα αποτελέσματα της Airbnb ακολουθούν εκείνα της περασμένης εβδομάδας του ομολόγου διαδικτυακού γίγαντα Expedia Group, ο οποίος ήταν επίσης αισιόδοξος για το τρέχον τρίμηνο και ανέφερε ότι οι κρατήσεις για καταλύματα τον Ιανουάριο αυξήθηκαν κατά 20% σε σχέση με το 2019 πριν από την πανδημία. Ωστόσο, η Expedia εμφάνισε απογοητευτικά έσοδα και κέρδη το τέταρτο τρίμηνο λόγω του δριμύτατου ψύχους και του τυφώνα «Ιαν».",https://www.kathimerini.gr/wp-content/uploads/2023/02/8763c6c1237affc9ec0638be479530f6_airbnb-1.jpg?v=1676502966,"Η εταιρεία κατέγραψε τα υψηλότερα έσοδα και το πιο κερδοφόρο τρίμηνο από ποτέ την περίοδο από τον Ιούλιο έως τον Σεπτέμβριο, η οποία τροφοδοτήθηκε από τη σωρευμένη ζήτηση έπειτα από δύο χρόνια ασφυκτικών περιορισμών λόγω πανδημίας. [AFP]"
https://www.kathimerini.gr/economy/562245202/misthoseis-airbnb-chronia-rekor-to-2022/,Μισθώσεις Airbnb: Χρονιά-ρεκόρ το 2022,2023-01-26,07:43:00,Οικονομία,Νίκος Ρουσάνογλου,"Τα έσοδα υπολογίζονται στα 2,2 δισ. ευρώ από 1,4 δισ. ευρώ το 2019","Στο ύψος των 2,2 δισ. ευρώ υπολογίζονται τα έσοδα από τη διαμονή σε καταλύματα βραχυχρόνιας μίσθωσης στην ελληνική αγορά κατά το 2022, από 1,4 δισ. ευρώ το 2019. Σύμφωνα με την τελευταία έκθεση της εταιρείας ερευνών βραχυχρόνιων μισθώσεων AirDNA (www.airdna.co), η οποία δημοσιεύθηκε χθες, η μέση τιμή ανά διανυκτέρευση στην ελληνική αγορά αυξήθηκε πέρυσι σε 193 ευρώ, σηματοδοτώντας αύξηση 35% σε σχέση με το 2019 και 15% συγκριτικά με το 2021. Πρόκειται για ένα σαφές δείγμα της αυξημένης ζήτησης συγκριτικά με τα προηγούμενα χρόνια, αλλά και της σταθεροποίησης της προσφοράς, η οποία δεν αυξήθηκε με τον ίδιο ρυθμό. Ταυτόχρονα, παρατηρήθηκε μεγάλη προτίμηση για καταλύματα υψηλών ποιοτικών προδιαγραφών σε δημοφιλείς τουριστικούς προορισμούς, όπως το ιστορικό κέντρο της Αθήνας, η Μύκονος και η Σαντορίνη, με αποτέλεσμα να αυξηθούν αντίστοιχα και τα έσοδα των ιδιοκτητών και διαχειριστών ακινήτων. Σύμφωνα με τα στοιχεία της AirDNA, το 2022 σημειώθηκαν 11,5 εκατ. διανυκτερεύσεις, αριθμός αυξημένος κατά 56,8% σε σχέση με το 2021. Ακόμα σημαντικότερο είναι το γεγονός ότι οι διανυκτερεύσεις ξεπέρασαν κατά 19% τις αντίστοιχες του 2019, που ήταν η τελευταία χρονιά πριν από το ξέσπασμα της πανδημίας. Σε πανευρωπαϊκό επίπεδο, η αύξηση του 2022 στην Ελλάδα ήταν η τέταρτη υψηλότερη επί συνόλου 20 χωρών. Αντίστοιχα, ενώ η ζήτηση αυξήθηκε σημαντικά, η προσφορά δεν ενισχύθηκε με τον ίδιο ρυθμό. Οπως αναφέρει η AirDNA, κατά μέσο όρο, σε μηνιαία βάση, ο αριθμός των διαθέσιμων καταλυμάτων πανελλαδικά διαμορφώθηκε σε 105.700 πέρυσι, μια αύξηση της τάξεως του 12,4% σε σχέση με το 2021. Πρόκειται ουσιαστικά για τον ίδιο αριθμό με εκείνον του 2019 (μόλις 0,1% υψηλότερος), κάτι που σημαίνει ότι ναι μεν έχουν επιστρέψει αρκετά ακίνητα στη δραστηριότητα της βραχυχρόνιας μίσθωσης, αλλά όχι με την ίδια ταχύτητα επιστροφής των ξένων επισκεπτών. Ως εκ τούτου, η μέση πληρότητα για το 2022 ανήλθε σε 55%, όντας 5% υψηλότερη σε σχέση τόσο με το 2019, όσο και με το 2021. Η μέση τιμή ανά διανυκτέρευση αυξήθηκε κατά 35% σε σχέση με το 2019 και κατά 15% συγκριτικά με το 2021. Στο σύνολο της ευρωπαϊκής αγοράς, το 2022 σηματοδότησε την πλήρη ανάκαμψη των βραχυχρόνιων μισθώσεων, μετά μια διετία πτώσης. Συγκεκριμένα, οι διανυκτερεύσεις ανήλθαν σε 355 εκατ., αριθμός που ήταν 39% υψηλότερος έναντι του 2021 και κατά 3% μεγαλύτερος από εκείνον του 2019. Η εξέλιξη αυτή μεταφράστηκε σε συνολικά έσοδα 50,6 δισ. ευρώ. Σε ό,τι αφορά την προσφορά διαθέσιμων καταλυμάτων, το σχετικό μέγεθος διαμορφώθηκε σε 2,5 εκατ. ακίνητα κατά μέσο όρο πέρυσι, όντας 11,2% υψηλότερο από το 2021. Ωστόσο, σε σχέση με το 2019, το νούμερο αυτό συνιστά υποχώρηση κατά 7,4%, δείγμα ότι κάποια ακίνητα εξακολουθούν να παραμένουν εκτός αγοράς. Αντίστοιχα, η μέση πληρότητα αυξήθηκε κατά 6,9%. Μόνο κατά τον μήνα Δεκέμβριο η ζήτηση ήταν ισχυρή, καθώς οι κρατήσεις αυξήθηκαν κατά 10,2% (με βάση τον αριθμό των διανυκτερεύσεων) σε σχέση με τον αντίστοιχο μήνα του 2019, ενώ συγκριτικά με το 2021, η αύξηση άγγιξε το 47,4%. Πάντως, μία από τις τάσεις που φάνηκε να κερδίζει σημαντικό έδαφος το 2022, ήταν η αυξανόμενη στροφή των επισκεπτών σε πιο οικονομικές επιλογές καταλυμάτων. Οπως δείχνουν τα σχετικά στοιχεία από την πορεία της ευρωπαϊκής αγοράς, παρατηρήθηκε μεγαλύτερη αύξηση της πληρότητας σε πιο μικρά και οικονομικά διαμερίσματα στα κέντρα των πόλεων, χωρίς πολλές παροχές πολυτελείας, όπως π.χ. πισίνες ή τζακούζι.",https://www.kathimerini.gr/wp-content/uploads/2023/01/doc-20230124airbnb.jpg?v=1674637623,
https://www.kathimerini.gr/economy/562197715/i-anaptyxi-toy-airbnb-vasistike-stis-kenes-katoikies-leei-to-kepe/,"Η ανάπτυξη του Airbnb βασίστηκε στις κενές κατοικίες, λέει το ΚΕΠΕ",2022-12-22,10:38:00,Οικονομία,Νίκος Ρουσάνογλου,Η αύξηση των βραχυχρόνιων μισθώσεων δεν αφαίρεσε διανυκτερεύσεις από τα ξενοδοχεία,"Το μεγάλο απόθεμα κενών κατοικιών και οι χαμηλές τιμές αγοράς ήταν οι δύο βασικότεροι παράγοντες που συνέβαλαν στην ανάπτυξη της βραχυχρόνιας μίσθωσης στην Ελλάδα, σε συνδυασμό ασφαλώς με το γεγονός ότι η χώρα έχει σημαντικές ροές τουριστών σε ετήσια βάση. Σύμφωνα με σχετική έρευνα του ΚΕΠΕ (Κέντρο Προγραμματισμού και Οικονομικών Ερευνών), κατά την απογραφή του 2011 καταγράφηκαν 453.901 κενές κατοικίες για ενοικίαση, 88.996 κενές για πώληση και 621.881 κενές δευτερεύουσες κατοικίες. Συνολικά, μαζί με τις κενές εξοχικές κατοικίες και άλλα κενά σπίτια για διάφορους λόγους, το 35,3% του συνόλου των οικιστικών ακινήτων της χώρας ήταν κενά. Σύμφωνα πάντως με το ΚΕΠΕ, αν και παρατηρείται συσχέτιση μεταξύ της αύξησης των αγγελιών καταλυμάτων βραχυχρόνιας μίσθωσης και ανόδου των ενοικίων ή και των τιμών πώλησης κατοικίας, υπάρχουν περιπτώσεις όπου οι επιδράσεις μπορεί να είναι αμελητέες, λόγω χαμηλής αναλογίας των καταλυμάτων στο σύνολο της αγοράς κατοικίας μιας περιοχής. Για παράδειγμα, όταν ένα σημαντικό μερίδιο της προσφοράς στην αγορά της βραχυχρόνιας μίσθωσης αφορά δωμάτια εντός της κατοικίας του οικοδεσπότη, διαμερίσματα που ενοικιάζονται για περιορισμένες χρονικές περιόδους απουσίας του οικοδεσπότη ή εξοχικές κατοικίες που δεν θα διετίθεντο ούτως ή άλλως για μακροχρόνια μίσθωση, τότε η βραχυχρόνια μίσθωση δεν μεταβάλλει σημαντικά το απόθεμα των κατοικιών που προσφέρονται για μακροχρόνια μίσθωση και, επομένως, δεν προκύπτουν σοβαρές επιπτώσεις για το κόστος κατοικίας. Ενδιαφέρον παρουσιάζει και η διαπίστωση του ΚΕΠΕ σε ό,τι αφορά την πιθανή επίπτωση των βραχυχρόνιων μισθώσεων στον ξενοδοχειακό κλάδο. Σύμφωνα με τη σχετική έρευνα, «από τη σύγκριση των μεγεθών της βραχυχρόνιας μίσθωσης με τα αντίστοιχα μεγέθη του ξενοδοχειακού τομέα, φαίνεται ότι η διαμονή στη βραχυχρόνια μίσθωση κυμαίνεται σε αρκετά υπολογίσιμα επίπεδα σε σχέση με τις διανυκτερεύσεις σε ξενοδοχεία και ομοειδή καταλύματα, τόσο στην Ε.Ε.-27 όσο και στην Ελλάδα. Πριν από την εκδήλωση της πανδημίας η βραχυχρόνια μίσθωση εμφανίζεται να κέρδισε έδαφος έναντι του ξενοδοχειακού τομέα, χωρίς όμως να επηρεάζεται ουσιαστικά η ξενοδοχειακή διαμονή». Ουσιαστικά, αυτό που σημειώνεται είναι ότι ναι μεν αυξήθηκε το μερίδιο των βραχυχρόνιων μισθώσεων, αλλά αυτή η εξέλιξη δεν αφαίρεσε διανυκτερεύσεις από τα ξενοδοχεία. Ωστόσο, σημειώνεται ότι λόγω του ότι τα καταλύματα βραχυχρόνιων μισθώσεων αποτελούν, ως επί το πλείστον, μια οικονομικότερη επιλογή έναντι των ξενοδοχείων, έχουν κερδίσει μερίδιο από τα ξενοδοχεία χαμηλών κατηγοριών, που έχουν και τις πιο χαμηλές χρεώσεις έναντι των μονάδων τεσσάρων και πέντε αστέρων. Σε κάθε περίπτωση, πάντως, το μέγεθος των καταλυμάτων που κυριαρχούν στη βραχυχρόνια μίσθωση είναι εκείνο των λιγότερων των 10 κλινών, που αφορά το 93% του συνόλου στην Ελλάδα. Ενα ακόμη ενδιαφέρον στοιχείο που προέκυψε από σχετική έρευνα της Ε.Ε. είναι ότι στην Ελλάδα 26,0% των χρηστών δήλωσαν ότι έχουν μερικώς υποκαταστήσει τις υπηρεσίες που προσφέρονται μέσω των παραδοσιακών καναλιών διαμονής, δηλαδή των ξενοδοχείων (έναντι 21,7% στον μέσο όρο των χωρών της Ε.Ε.-27), ενώ 15,8% δήλωσαν ότι έχουν πλήρως υποκαταστήσει κάποια είδη υπηρεσιών που χρησιμοποιούσαν μέσω των παραδοσιακών καναλιών (έναντι 13,8% αντίστοιχα).",https://www.kathimerini.gr/wp-content/uploads/2022/12/9a74541100eecceac3a753261fed4bbe_AKINETA2721169-1.jpg?v=1671661487,"Σύμφωνα με την έρευνα του Κέντρου Προγραμματισμού και Οικονομικών Ερευνών, περισσότερα από το 35% των ακινήτων της χώρας ήταν κενά. [INTIME]"
https://www.kathimerini.gr/economy/562183150/toyrismos-airbnb-oi-mises-klines-stin-athina/,Τουρισμός: Airbnb οι μισές κλίνες στην Αθήνα,2022-12-15,07:53:10,Οικονομία,Ηλίας Μπέλλος,Από το 2015 οι κλίνες στις βραχυχρόνιες μισθώσεις αυξήθηκαν κατά 400%,"Περισσότερες από 4 στις 10 διαθέσιμες κλίνες για φιλοξενία τουριστών στο κέντρο της Αθήνας στα τέλη του 2019 αντιστοιχούσαν σε ακίνητα που διατίθενται μέσα από βραχυχρόνιες μισθώσεις. Σήμερα, ο αριθμός αυτός εκτιμάται πως έχει αυξηθεί περαιτέρω πλησιάζοντας το 50% των διαθέσιμων κλινών στον κεντρικό τομέα της Αθήνας, σύμφωνα με όσα παρουσιάστηκαν πρόσφατα στο πλαίσιο της γενικής συνέλευσης της Ενωσης Ξενοδόχων Αθηνών – Αττικής και Αργοσαρωνικού (ΕΞΑΑΑ) από τον Γιώργο Σώκλη, επίκουρο καθηγητή Παντείου Πανεπιστημίου. Μιλώντας στο πλαίσιο της 52ης Ετήσιας Τακτικής Γενικής Συνέλευσης της ΕΞΑΑΑ η πρόεδρός της, Λαμπρινή Καρανάσιου Ζούλοβιτς, έθεσε το ερώτημα: «Το ζητούμενο είναι “τι θέλουμε για την Αθήνα τελικά”. Πρέπει να το σκεφτούμε. Θέλουμε ανεξέλεγκτη δημιουργία κλινών με τον κίνδυνο να μείνουν κενές; Ή επιθυμούμε μια στρατηγική ανάπτυξη η οποία θα μας διασφαλίσει βιωσιμότητα και μια ορθή εξέλιξη σε όλα τα επίπεδα;». Για τον λόγο αυτό η ΕΞΑΑΑ ζήτησε τη διενέργεια μελέτης για τη φέρουσα ικανότητα της Αθήνας. Από τη μέχρι στιγμής έρευνα προκύπτει ότι τουλάχιστον 4 στα 10 διαθέσιμα κρεβάτια βρίσκονται σε ακίνητα βραχυχρόνιων μισθώσεων και αφετέρου ότι ο ρυθμός ανάπτυξης των βραχυχρόνιων μισθώσεων είναι πολλαπλάσιος εκείνου των ξενοδοχείων. Συγκεκριμένα, από το 2019 έως σήμερα η ανάπτυξη των ξενοδοχειακών κλινών διαμορφώνεται κοντά στο 11%. Αντίστοιχα από το 2015, οπότε και ξεκίνησε να διευρύνεται η αγορά των βραχυχρόνιων μισθώσεων, έως σήμερα η αύξηση των διαθέσιμων κλινών πλησιάζει το 400%. Το ζητούμενο είναι τι θέλουμε για την Αθήνα τελικά. Θέλουμε ανεξέλεγκτη δημιουργία κλινών με τον κίνδυνο να μείνουν κενές; Σύμφωνα με τον Γιώργο Σώκλη, που παρουσίασε ευρήματα της μελέτης της ΕΞΑΑΑ από το Ινστιτούτο Τουριστικών Ερευνών και Προβλέψεων – ΙΤΕΠ για τη φέρουσα ικανότητα της Αθήνας- Αττικής, «η μεγάλη αύξηση της ζήτησης για καταλύματα τα τελευταία χρόνια καλύφθηκε σε συντριπτικό ποσοστό μέσω της ραγδαίας εξάπλωσης των καταλυμάτων βραχυχρόνιας μίσθωσης. Αντιθέτως, η κάλυψη της αυξημένης αυτής ζήτησης από πλευράς των ξενοδοχείων έγινε μέσω της αξιοποίησης του πλεονάζοντος δυναμικού και όχι με τη δημιουργία νέων μονάδων». Επιπλέον, καταγράφεται διαχρονική τάση μεταβολής της σύνθεσης του ξενοδοχειακού δυναμικού υπέρ των δωματίων που ανήκουν στις υψηλότερες κατηγορίες. Από τα ευρήματα αυτά, κύκλοι της αγοράς εξάγουν το συμπέρασμα πως η ζήτηση μετατοπίζεται δυναμικά προς τα υψηλότερης κατηγορίας ξενοδοχεία και τα καλύτερης ποιότητας καταλύματα βραχυχρόνιων μισθώσεων. Σε κάθε περίπτωση, «οι δείκτες φέρουσας ικανότητας τουριστικής ανάπτυξης για την περιοχή της Αττικής και το σύνολο της επικράτειας δείχνουν ότι τόσο η χώρα συνολικά όσο και, ειδικά, η περιοχή της Αττικής έχουν περιθώρια περαιτέρω τουριστικής ανάπτυξης», καταλήγει η μελέτη.",https://www.kathimerini.gr/wp-content/uploads/2022/12/01s1athn-thumb-large-5.jpg?v=1670921327,
https://www.kathimerini.gr/society/562179124/h-plaka-tis-melinas-stin-epochi-toy-airbnb/,H Πλάκα της Μελίνας στην εποχή του Airbnb,2022-12-11,08:12:51,Κοινωνία,Γιώργος Λιάλιος,Ο υπερτουρισμός απειλεί το ιδιαίτερο χρώμα της περιοχής και την ποιότητα ζωής των κατοίκων,"«Εχουμε κάνει πάρα πολύ κόπο για να ζούμε εδώ. Περάσαμε ένα πολύ δύσκολο καλοκαίρι, να κοιμόμαστε με ωτοασπίδες και κλειστά παράθυρα γιατί ούτε τα διπλά τζάμια δεν μπορούν να περιορίσουν τον θόρυβο. Το κυκλοφοριακό είναι ανυπόφορο, η Πλάκα είναι γεμάτη με μαύρα βαν με φιμέ παράθυρα που κλείνουν τους δρόμους, καταλαμβάνουν τις θέσεις στάθμευσής μας. Αν φύγουμε όλοι και γίνουν όλα τα σπίτια μαγαζάκια που πωλούν κακόγουστα σουβενίρ, θα σταματήσουν να έρχονται και οι τουρίστες». Η τοποθέτηση της Μαρίας Κοκκίνου, μέλους της Επιτροπής Κατοίκων Πλάκας της Ελληνικής Εταιρείας Περιβάλλοντος και Πολιτισμού (ΕΛΛΕΤ) σε εκδήλωση, την Πέμπτη το απόγευμα, για το παρόν και το μέλλον της περιοχής, είναι χαρακτηριστική της καθημερινότητας που βιώνουν οι εναπομείναντες κάτοικοι της περιοχής. Εκτός από τις φθορές και την κατάληψη πεζοδρομίων και κοινόχρηστων χώρων από τραπεζοκαθίσματα, προβλήματα κοινά σε πολλές περιοχές της Αθήνας, οι κάτοικοι της Πλάκας καλούνται να αντέξουν τις συνθήκες που δημιουργεί ο υπερτουρισμός στην περιοχή τους, αλλά και να αντιμετωπίσουν την επέλαση του Airbnb, που όχι μόνο αποσυνθέτει τον κοινωνικό ιστό, αλλά έχει και άμεση επίδραση στον τρόπο που διαμορφώνονται οι λειτουργίες της γειτονιάς. Η εκδήλωση «Πλάκα. 1974-2022. Επιτυχίες και πισωγυρίσματα» που διοργάνωσε χθες η ΕΛΛΕΤ είχε ως στόχο να θυμίσει τις διαφορετικές φάσεις της περιοχής, να αναδείξει τα σημερινά της προβλήματα και να τιμήσει τον κ. Στέφανο Μάνο για τη συμβολή του στη διάσωση της Πλάκας και του ιστορικού κέντρου πριν από τέσσερις δεκαετίες. «Οταν πρωτογνώρισα την Πλάκα, το μεγαλύτερό της πρόβλημα ήταν η εγκατάλειψη. Με τα μέτρα που έλαβαν ο Στέφανος Μάνος και συνέχισαν ο Αντώνης Τρίτσης και η Μελίνα Μερκούρη η κατάσταση αντιστράφηκε», ανέφερε η κ. Λυδία Καρρά, πρόεδρος της ΕΛΛΕΤ. «Από το τέλος της δεκαετίας του ’90 η περιοχή άρχισε και πάλι να υποβαθμίζεται. Σήμερα κινδυνεύει και πάλι από τον θόρυβο, το Airbnb, τον υπερτουρισμό. Ελπίζω ότι όλοι μαζί συνεργαζόμενοι θα μπορέσουμε και πάλι να παρέμβουμε ευεργετικά». Το προεδρικό διάταγμα της Πλάκας είχε καταστρατηγηθεί ήδη από τις αρχές της δεκαετίας του 2000, εκτίμησε η Ελένη Μαΐστρου, ομότιμη καθηγήτρια αρχιτεκτονικής του ΕΜΠ. «Το 2020 κάναμε με φοιτητές μια νέα καταγραφή στην περιοχή. Αυτό που δείχνει είναι ότι φθίνει το εμπόριο, έχει αυξηθεί η αναψυχή και –το χειρότερο– έχει επεκταθεί στους ορόφους των κτιρίων. Ολοι οι δρόμοι και τα πεζοδρόμια έχουν καταληφθεί από τα τουριστικά καταστήματα και τα καταστήματα υγειονομικού ενδιαφέροντος», ανέφερε. «Οφείλουμε να βρούμε τη χρυσή τομή ανάμεσα στα καταστήματα και τους κατοίκους», προσέθεσε ο Γιώργος Ζαφειρίου, πρόεδρος της Επιτροπής Κατοίκων Πλάκας της ΕΛΛΕΤ. Στην εκδήλωση παρευρέθη και ο δήμαρχος Αθηναίων Κώστας Μπακογιάννης, που άκουσε και απάντησε στα παράπονα των κατοίκων. «Αν θέλουμε τα παιδιά μας να μένουν εδώ, πρέπει να πάρουμε αποφάσεις για το αυτοκίνητο. Πλάκα, Ψυρρή και Τρίγωνο πρέπει να κλείσουν στην κυκλοφορία, προφανώς με εξαιρέσεις για τους κατοίκους», ανέφερε. Για την ηχορύπανση και την κατάληψη δημόσιου χώρου, δήλωσε ότι η δημοτική αστυνομία αφαίρεσε εννέα άδειες τραπεζοκαθισμάτων στην περιοχή (σημείωσε όμως ότι δεν έχει αρμοδιότητα παρέμβασης στις ταράτσες των ξενοδοχείων), ενώ παρέθεσε το τεχνικό πρόγραμμα του δήμου στην περιοχή. «Από την εμπειρία μου, για να γίνει κάτι σημαντικό και ολιστικό, απαιτείται μπόλικη δόση πολιτικής βούλησης», ανέφερε ο κ. Μάνος απευθυνόμενος στον δήμαρχο Αθηναίων. «Να μη φοβηθείς τι θα πουν, τι αντιδράσεις θα προκληθούν. Προσωπικά έχω τσακωθεί με όλη τη Νέα Δημοκρατία και… είμαι ακόμα εν ζωή», τόνισε, προσθέτοντας: «Μπορεί να κακοπεράσετε στην αρχή, αλλά στο τέλος κάτι θα μείνει». Ειδήσεις σήμερα Ακολουθήστε το kathimerini.gr στο Google News και μάθετε πρώτοι όλες τις ειδήσεις Δείτε όλες τις τελευταίες Ειδήσεις από την Ελλάδα και τον Κόσμο, στο kathimerini.gr",https://www.kathimerini.gr/wp-content/uploads/2022/12/doc-20221209-48510990.jpg?v=1670667314,"Ανυπόφορη έχει καταντήσει η καθημερινότητα που βιώνουν οι εναπομείναντες κάτοικοι της Πλάκας. Εκτός από την κατάληψη κοινόχρηστων χώρων από τραπεζοκαθίσματα, καλούνται να αντέξουν τις συνθήκες που δημιουργούν ο υπερτουρισμός και η επέλαση του Airbnb. Φωτ. Shutterstock."
https://www.kathimerini.gr/opinion/readers/562161040/i-chrisi-airbnb-kai-i-stathmeysi/,Η χρήση Airbnb και η στάθμευση,2022-11-29,21:55:00,Γράμματα Αναγνωστών,ΛΕΑΝΔΡΟΣ ΣΛΑΒΗΣ,,"Κύριε διευθυντά
Εχουν συχνά απασχολήσει τελευταία τις στήλες της εφημερίδας τόσο οι παρενέργειες πολλών πρόσφατων πολεοδομικών ρυθμίσεων όσο και η χρήση καταλυμάτων Airbnb. Ωστόσο, παραλείπεται συστηματικά μια διάσταση του θέματος: οι επιπτώσεις των στο πρόβλημα της στάθμευσης. Δυστυχώς, η στάθμευση είναι μια πολεοδομική – κυκλοφοριακή πτυχή, που δεν έχει απασχολήσει όσο θα έπρεπε τους αρμοδίους. Αυτή δε η παράλειψη είχε και έχει δυσμενείς (έως ολέθριες) συνέπειες για την πόλη και, ιδιαίτερα, για ορισμένες γειτονιές της. Αργησε πολύ να εφαρμοσθεί η υποχρέωση πρόβλεψης θέσεων στάθμευσης σε κάθε νέο κτίριο και, όταν εφαρμόστηκε, ήταν αφενός μεν πολύ αργά, αφετέρου ανεπαρκής. Τελευταία, όμως, γινόμαστε μάρτυρες ανέγερσης νέων πολυκατοικιών στην Αθήνα χωρίς πρόβλεψη των αντίστοιχων θέσεων στάθμευσης. Η απάντηση που πήρα σε σχετική ερώτηση ήταν ότι προορίζονται για χρήση Airbnb και, ως εκ τούτου, απαλλάσσονται από την ανάλογη υποχρέωση. Μεγάλο λάθος! Πρώτον: Ποιος διαβεβαίωσε τον εγκέφαλο αυτής της εξαίρεσης πως οι χρήστες των εν λόγω καταλυμάτων δεν θα έρθουν με δικό τους όχημα ή δεν θα νοικιάσουν όχημα για τις μετακινήσεις τους και δεν θα επιβαρύνουν τις ήδη προβληματικές από την άποψη της στάθμευσης περιοχές της (κάθε) πόλης; Δεύτερον: Εάν κάποτε (διόλου απίθανο) μειωθεί η ζήτηση καταλυμάτων για Airbnb, τι θα γίνουν αυτές οι πολυκατοικίες; Θα αχρηστευθούν ή θα επιτραπεί η μετατροπή τους σε πολυκατοικίες κοινών διαμερισμάτων χωρίς να διαθέτουν τις (έστω και ελάχιστες) αντίστοιχες θέσεις στάθμευσης; Μήπως η εξαίρεση αποτελέσει ένα νέο (τεράστιο) «παραθυράκι» για νομότυπη καταστρατήγηση του νόμου; Δεν θα είναι μοναδική περίπτωση!",,
https://www.kathimerini.gr/economy/562145731/i-ora-tis-alitheias-gia-tis-misthoseis-typoy-airbnb/,Η ώρα της αλήθειας για τις μισθώσεις τύπου Airbnb,2022-11-21,18:11:56,Οικονομία,Ηλίας Μπέλλος,"Δρομολογείται η ρύθμιση μιας ανεξέλεγκτης αγοράς 3,3 δισ.","Εργώδεις προσπάθειες για την εξεύρεση της χρυσής ισορροπίας μεταξύ της ρύθμισης της εν πολλοίς ανεξέλεγκτης αγοράς των βραχυχρόνιων μισθώσεων και της διατήρησης της ανάπτυξης ενός κλάδου του τουρισμού, ο οποίος κερδίζει μερίδια από τη συμβατική φιλοξενία παγκοσμίως, καταβάλλει η κυβέρνηση σε συνεργασία με τους επιχειρηματικούς φορείς του ελληνικού τουρισμού αλλά και την τοπική αυτοδιοίκηση. Κοινή παραδοχή είναι πως πλέον οι βραχυχρόνιες μισθώσεις, ήτοι η διαμονή επισκεπτών σε διαμερίσματα και κατοικίες που ενοικιάζονται για μικρά χρονικά διαστήματα με κρατήσεις μέσω των διαδικτυακών πλατφορμών (Airbnb, Booking, Trip Advisor κ.ά.), αποτελούν αναπόσπαστο μέρος του ελληνικού τουριστικού προϊόντος και των επιλογών φιλοξενίας στην Ελλάδα. Μάλιστα πρόσφατη μελέτη της Grant Thornton δείχνει πως ο κύκλος εργασιών που δημιουργούν οι βραχυχρόνιες μισθώσεις αντιστοιχεί στο 14,41% της συνολικής οικονομικής δραστηριότητας του ελληνικού τουρισμού. Εχοντας προσλάβει τέτοιο μέγεθος, είναι πλέον εμφανείς και οι αρνητικές επιπτώσεις στον χαρακτήρα των προορισμών, στη μεγέθυνση του υπερτουρισμού, στη συγκρότηση των τοπικών κοινωνιών και στην κάλυψη των αναγκών στέγασης κατοίκων, φοιτητών, εργαζομένων και δημοσίων λειτουργών. Tρεις κατηγορίες Αυτή τη στιγμή στη χώρα έχουν δημιουργηθεί τρεις διαφορετικές κατηγορίες συμφερόντων στις βραχυχρόνιες μισθώσεις: πρώτον, οι μικροϊδιοκτήτες που νοικιάζουν την κυρίως κατοικία τους ή κάποιο άλλο ακίνητο που έχουν στη διάθεσή τους στην πόλη ή στην επαρχία, δεύτερον, οι ιδιοκτήτες που έχουν περισσότερα των δύο ή τριών διαμερισμάτων και μέσω των μισθώσεων αυτών βιοπορίζονται ως εισοδηματίες και, τρίτον, μεγαλοϊδιοκτήτες, φυσικά ή νομικά πρόσωπα που αποκτούν ολόκληρα ακίνητα, τα διαμορφώνουν κατάλληλα και τα λειτουργούν ως ξενοδοχεία χρησιμοποιώντας τον μανδύα των βραχυχρόνιων μισθώσεων ώστε να αποφεύγουν κανονιστικές, φορολογικές και άλλες υποχρεώσεις. Ο διαχωρισμός αυτός αναμένεται να αποτυπωθεί και στον νέο νόμο-πλαίσιο που ετοιμάζει η κυβέρνηση. Πλαίσιο όμως που έχει ακόμα σημαντικές εκκρεμότητες αναφορικά με την τελική μορφή που θα λάβει. Μάλιστα, αύριο Δευτέρα έχει προγραμματιστεί τηλεδιάσκεψη της Προεδρίας της Κυβέρνησης με τα υπουργεία Τουρισμού, Οικονομικών, Εργασίας και Περιβάλλοντος προκειμένου να διευκρινιστούν επιμέρους ζητήματα και να προχωρήσει η διαδικασία. Αντιστοιχεί στο 14,4% του ελληνικού τουρισμού – Κλιμακώνεται η κόντρα των ξενοδόχων με τους ιδιοκτήτες ακινήτων. Το θέμα έχει προκαλέσει ρήγμα από τη μία πλευρά μεταξύ των ιδιοκτητών και διαχειριστών ακινήτων βραχυχρόνιων μισθώσεων και από την άλλη των ξενοδόχων που αντιμετωπίζουν τη δραστηριότητα ως αθέμιτο ανταγωνισμό. Η «σταγόνα που ξεχείλισε το ποτήρι» και πυροδότησε τις συγκροτημένες αντιδράσεις των ξενοδόχων ήταν η προ μηνών ανακοίνωση μεγάλης διεθνούς ξενοδοχειακής αλυσίδας για τη λειτουργία ολόκληρου κτιρίου στη Μητροπόλεως υπό το καθεστώς των βραχυχρόνιων μισθώσεων. Απόφαση την οποία η εν λόγω εταιρεία τελικά ανακάλεσε και προχωρεί στην εκμετάλλευση του κτιρίου ως ξενοδοχείου. Ανάλογες περιπτώσεις, ενδεχομένως όχι τόσο κραυγαλέες, υπάρχουν σχεδόν σε όλες τις γειτονιές της Αθήνας και της Θεσσαλονίκης όπως και σε άλλες πόλεις και οικισμούς στην ελληνική περιφέρεια. Τι εξετάζεται Η Προεδρία της Κυβέρνησης σε συνεργασία με τα υπουργεία Οικονομικών, Περιβάλλοντος και Τουρισμού και αντιπροσωπευτικούς φορείς του Τουρισμού φέρεται να προσανατολίζεται προς δύο κατευθύνσεις: Πρώτον, το υπουργείο Περιβάλλοντος έλαβε οδηγία να επεξεργαστεί νομοθετική ρύθμιση, η οποία θα δίνει την κανονιστική αρμοδιότητα της αγοράς βραχυχρόνιων μισθώσεων στους δήμους. Οι δήμοι κατόπιν μελετών, οι οποίες θα συναξιολογούν παραμέτρους όπως τη φέρουσα ικανότητα των περιοχών ευθύνης τους, τις ανάγκες στέγασης κατοίκων, εργαζομένων, φοιτητών κ.λπ., την επάρκεια των υποδομών αλλά και τη διατήρηση του ιδιαίτερου χαρακτήρα των επιμέρους γειτονιών τους, θα μπορούν να θέτουν όρια στον αριθμό των ακινήτων που θα διατίθενται προς βραχυχρόνια μίσθωση. Ωστόσο οψίμως γίνονται δεύτερες σκέψεις που αμφισβητούν τη δυνατότητα μικρότερων δήμων να αντεπεξέλθουν στην πρόκληση αυτή, ώστε να διασφαλιστεί η εύρυθμη λειτουργία του ρυθμιστικού και εποπτικού ρόλου τους. Την ίδια ώρα, η πλευρά των μεγάλων δήμων, όπως της Αθήνας, τάσσεται κατά των οριζόντιων ρυθμίσεων και θέλει να δοθεί δυνατότητα χάραξης διαφορετικής πολιτικής για κάθε μία γειτονιά. «Αλλο το Κουκάκι και η Πλάκα, άλλο το Κέντρο και το Κολωνάκι, άλλο το Παγκράτι και οι Αμπελόκηποι», αναφέρουν χαρακτηριστικά πηγές της πλατείας Κοτζιά. Η φορολογία Η δεύτερη κατεύθυνση στην οποία προσανατολίζεται η κυβέρνηση, όπως αποκάλυψε αυτή την εβδομάδα ο υπουργός Τουρισμού Βασίλης Κικίλιας, αφορά παράλληλη νομοθετική παρέμβαση του υπουργείου Οικονομικών για τη διαφοροποίηση της φορολογικής αντιμετώπισης των φυσικών και νομικών προσώπων, ανάλογα με το αν αποτελούν μικροϊδιοκτήτες με ένα-δύο ακίνητα, μεγαλοεισοδηματίες ή επαγγελματίες που διαθέτουν προς βραχυχρόνιες μισθώσεις μεγάλο αριθμό ακινήτων. «Οι βραχυχρόνιες μισθώσεις είναι μέρος του τουριστικού μας προϊόντος. Αλλά για την εύρυθμη λειτουργία του υγιούς ανταγωνισμού και των αστικών κέντρων η κυβέρνηση επεξεργάζεται ένα πλαίσιο που θα διαχωρίζει αυτούς οι οποίοι εκμισθώνουν μαζικά ακίνητα έναντι της πλειοψηφίας που εκμισθώνουν ένα ή δύο ακίνητα», σημείωσε χαρακτηριστικά. Ο κύκλος εργασιών των βραχυχρόνιων μισθώσεων στην Ελλάδα, άμεσος (δηλαδή τα μισθώματα) και έμμεσος (δηλαδή οι δαπάνες που πραγματοποιούνται από τους ενοίκους), υπολογίζεται στα 3,3 δισ. ευρώ για τη φετινή χρονιά από 2,96 δισ. το 2019 και 1,42 δισ. το 2016. Αντιστοιχεί πλέον στο 14,41% της συνολικής οικονομικής δραστηριότητας του τουρισμού. Ο δε αριθμός των ακινήτων που διατίθενται από τις πλατφόρμες εκτιμάται στις 129.000 φέτος από 57.000 το 2016. Τις εκτιμήσεις αυτές διατυπώνει μελέτη της Grant Thornton με τίτλο «Βραχυχρόνιες μισθώσεις: Επιπτώσεις στις πόλεις και στους πολίτες» που έγινε για λογαριασμό του Ξενοδοχειακού Επιμελητηρίου Ελλάδος και δημοσιοποιήθηκε αυτή την εβδομάδα. Συνάγεται από τα στοιχεία αυτά ότι η οικονομία του διαμοιρασμού, όπως επίσης αποκαλείται η αγορά των βραχυχρόνιων μισθώσεων, μεγεθύνεται κατά 15% ετησίως. Κάτι αναμενόμενο αν αναλογιστεί κανείς πως η μέση τιμή βραχυχρόνιων μισθώσεων είναι 5 φορές μεγαλύτερη από αυτή των μακροχρόνιων, δημιουργώντας ισχυρά κίνητρα στους ιδιοκτήτες να διαθέσουν τα ακίνητά τους βραχυχρόνια. Η Grant Thornton προσδιορίζει τα διαφυγόντα έσοδα για το Δημόσιο από την αρρύθμιστη λειτουργία αυτής της αγοράς στα 316,7 εκατομμύρια. Στη μελέτη καταγράφονται όμως και σημαντικά ποιοτικά χαρακτηριστικά και ειδικότερα το αρνητικό αποτύπωμα από την ανεξέλεγκτη λειτουργία αυτών των καταλυμάτων. Μεταξύ των επιπτώσεων αναφέρονται κατ’ αρχάς η αλλοίωση του χαρακτήρα γειτονιών, οικισμών πόλεων και νησιών ολόκληρων. Αλλά και η υποβάθμιση της ποιότητας ζωής των ενοίκων σε πολυκατοικίες και περιοχές όπου έχει έντονη παρουσία η δραστηριότητα, όπως και η εν γένει επιβάρυνση δικτύων και υποδομών. Διαπιστώνεται επίσης ότι λόγω ανεπαρκούς τεχνογνωσίας πολλών ιδιοκτητών, προκαλούνται προβλήματα ηχομόνωσης και όχλησης, ζητήματα ορθής συντήρησης και ανακαίνισης εγκαταστάσεων και, εντέλει, ασυνέπεια μεταξύ προβαλλόμενου και πραγματικά προσφερόμενου επιπέδου υπηρεσιών. Αυτά με τη σειρά τους οδηγούν, σύμφωνα με την Grant Thornton, σε «κίνδυνο υποβάθμισης της ποιότητας του ελληνικού τουριστικού προϊόντος και αρνητικής επίδρασης στην προβολή του σε διεθνές επίπεδο». Αλλα ζητήματα που αναφέρονται, σχετίζονται με τη δημόσια και προσωπική ασφάλεια, την επιβάρυνση στη διαχείριση των απορριμμάτων και στην κατανάλωση ενέργειας. Οι δρομολογούμενες τόσο σε ευρωπαϊκό όσο και σε εθνικό επίπεδο ρυθμίσεις της αγοράς των βραχυχρόνιων μισθώσεων έχουν προσλάβει διαστάσεις ανοιχτής αντιπαράθεσης μεταξύ των ξενοδόχων και των ιδιοκτητών ακινήτων. Και μάλιστα δημόσιας. Πυροδοτούν δε ακραίες τοποθετήσεις εκατέρωθεν. Θέση στο θέμα παίρνει και η Airbnb. Σύμφωνα με δήλωση της διαδικτυακής πλατφόρμας κρατήσεων ακινήτων προς βραχυχρόνια μίσθωση στην «Καθημερινή», «η φιλοξενία στην Ελλάδα έχει ήδη ρυθμιστεί και η Airbnb συνεργάζεται με την Ανεξάρτητη Αρχή Δημοσίων Εσόδων για να βοηθήσει τους οικοδεσπότες να εγγράψουν τα σπίτια τους, να αφαιρέσουν τις παράνομες καταχωρίσεις και να εξασφαλίσουν την πληρωμή φόρου. Οι οικοδεσπότες στην Ελλάδα είναι συνήθως καθημερινές οικογένειες που μοιράζονται τα σπίτια τους για να ενισχύσουν το εισόδημά τους και να αντέξουν οικονομικά το αυξανόμενο κόστος διαβίωσης. Πιστεύουμε ότι οι τρέχοντες κανονισμοί είναι σαφείς και απλοί στην εφαρμογή και αποτελούν θετικό παράδειγμα του πώς οι πλατφόρμες και οι κυβερνήσεις μπορούν να συνεργαστούν για να υποστηρίξουν τις τοπικές οικογένειες». Σύμφωνα ωστόσο με κύκλους της ευρωπαϊκής αγοράς ακινήτων, μέτρα που αξιολογούνται αυτή την περίοδο διεθνώς περιλαμβάνουν βαριά πρόστιμα στα μη δηλωμένα –και άρα διαφεύγοντα των υποχρεώσεών τους– ακίνητα που εκμισθώνονται βραχυπρόθεσμα, σύνδεση της δραστηριότητας με υποχρεωτική καταβολή ασφαλιστικών εισφορών, συγκατάθεση της συνέλευσης των ενοίκων για χρήση ακινήτου σε βραχυπρόθεσμη μίσθωση, ξεχωριστές εισόδους, αλλά και επιβολή τεκμηρίων εισοδήματος διπλάσιων από των κανονικών. Aρμόδιοι επικεφαλής φορέων διαχείρισης προορισμών του Πόρτο και των Παρισίων, που βρέθηκαν αυτή την εβδομάδα στην Αθήνα, αναφέρουν πως στις δικές τους πόλεις έχουν τεθεί όρια στον αριθμό των καταλυμάτων που μπορούν να διατίθενται μέσω βραχυχρόνιων μισθώσεων και διενεργούνται αυστηρότατοι έλεγχοι για αδήλωτα, ενώ παράλληλα χορηγούνται ακόμη και επιδοτήσεις σε ιδιοκτήτες προκειμένου να μεταφέρουν τα ακίνητά τους από την αγορά των βραχυχρόνιων σε αυτή των μακροχρόνιων μισθώσεων. Από την πλευρά της η Πανελλήνια Ομοσπονδία Ιδιοκτητών Ακινήτων (ΠΟΜΙΔΑ) μαζί με τον Σύνδεσμο Εταιρειών Βραχυχρόνιας Μίσθωσης Ακινήτων Ελλάδος (STAMA), απέστειλαν στον πρωθυπουργό και τους συναρμόδιους υπουργούς επιστολή όπου χαρακτηρίζουν τις πρωτοβουλίες που δρομολογούνται μέτρα «πάταξης ενός θεσμικού πυλώνα του τουριστικού προϊόντος», που λαμβάνονται «κάτω από την ασφυκτική πίεση των ξενοδόχων», παραγνωρίζοντας ότι οι μισθώσεις αυτές «αναβάθμισαν ολόκληρες γειτονιές στο κέντρο της Αθήνας με τα κτίρια που ανακαίνισαν, με τα καταστήματα που άνοιξαν, δίνοντας ζωή, εισόδημα και αξία στις περιουσίες των πολιτών». Ζητούν λοιπόν διαβούλευση πριν από τη λήψη των όποιων μέτρων και ισχυρίζονται ότι «οι περιορισμοί θα χτυπήσουν το τουριστικό προϊόν και θα εξωθήσουν τους επιτυχημένους του χώρου στην παραοικονομία και τη φοροδιαφυγή, μειώνοντας το ΑΕΠ και τα έσοδα αλλά και τους φόρους δεκάδων χιλιάδων μικροϊδιοκτητών, που συμβάλλουν ποικιλοτρόπως σε άλλους τομείς όπως στην ανακαίνιση κτιρίων, στην ανάπτυξη τοπικών επιχειρήσεων» κ.λπ. Τι ζητούν οι ξενοδόχοι Από το Ξενοδοχειακό Επιμελητήριο εισηγούνται, μεταξύ άλλων, τη θέσπιση ανώτατου ορίου μίσθωσης κάθε καταλύματος έως 90 ημέρες ετησίως, που να μειώνεται σε 60 ημέρες σε περιπτώσεις μικρών νησιών ή περιοχές με χαμηλή μέση πληρότητα των ξενοδοχείων. Επίσης, με απόφαση του δήμου να μην επιτρέπεται η εγγραφή στα συναφή μητρώα νέων ακινήτων σε οριοθετημένα τμήματα των πόλεων, αν οι κατοικίες προς βραχυχρόνια μίσθωση υπερβαίνουν το 50% των ιδιοκατοικούμενων ή μισθώνονται για μακροχρόνια μίσθωση, να τεθεί όριο δύο ακινήτων ανά εκμισθωτή όταν είναι φυσικό πρόσωπο και κάθε νομικό πρόσωπο να θεωρείται επαγγελματίας, και να θεσπιστούν τεχνικές και λειτουργικές προδιαγραφές. Εισηγήσεις γίνονται και για επιβολή τελών υπέρ των δήμων, αλλά και για υψηλότερο φόρο εισοδήματος για τη βραχυχρόνια μίσθωση σε σχέση με τη μακροχρόνια, όπως και ΦΠΑ για ακίνητα που είναι σε αυτή την αγορά πάνω από 3 χρόνια. Ακόμη προτείνεται η θέσπιση υποχρέωσης ενημέρωσης των συνιδιοκτητών στις πολυκατοικίες και αύξηση των κοινοχρήστων κατά 25%, αλλά και εφαρμογή συστήματος ελέγχου καταγγελιών. ⇒ Ειδήσεις σήμερα Ακολουθήστε το kathimerini.gr στο Google News και μάθετε πρώτοι όλες τις ειδήσεις Δείτε όλες τις τελευταίες Ειδήσεις από την Ελλάδα και τον Κόσμο, στο kathimerini.gr",https://www.kathimerini.gr/wp-content/uploads/2022/11/akinetashutterstock_752973460-1-960x600-1-960x600-1-960x600-1.jpg?v=1668876348,Φωτ. Shutterstock
https://www.kathimerini.gr/economy/562137094/plafon-sto-airbnb-apo-toys-dimoys-poies-paremvaseis-erchontai/,Πλαφόν στο Airbnb από τους δήμους – Ποιες παρεμβάσεις έρχονται,2022-11-15,12:43:11,Οικονομία,Ηλίας Μπέλλος,"Ερχεται νομοθετική παρέμβαση, με επιβολή περιορισμών στα ακίνητα που διατίθενται για μικρής διάρκειας ενοικίαση","Σε νομοθετική παρέμβαση, που θα επιχειρήσει να βάλει τάξη στην αγορά των βραχυπρόθεσμων μισθώσεων, η οποία έχει αναπτυχθεί εν πολλοίς ανεξέλεγκτα σε διαστάσεις που προσεγγίζουν το 15% της συνολικής οικονομικής δραστηριότητας του τουρισμού, αναμένεται να προβεί άμεσα η κυβέρνηση. Η άμεση ρύθμιση και οριοθέτηση της εν λόγω αγοράς, που είναι γνωστή και ως «οικονομία διαμοιρασμού» και ο κύκλος εργασιών της υπολογίζεται πλέον σε 3,371 δισεκατομμύρια ευρώ, κρίνεται απαραίτητη διότι, όπως και σε άλλες χώρες στο εξωτερικό, η καλπάζουσα ανάπτυξή της έχει αρχίσει να έχει πλήθος επιπτώσεων. Μεταξύ αυτών, αλλοιώνει τη φυσιογνωμία των προορισμών, αποψιλώνει τη λειτουργία των τοπικών κοινωνιών και γειτονιών, απειλεί την κοινωνική οργάνωση, αποστερώντας κρίσιμες λειτουργίες της, όπως η εκπαίδευση, η στέγαση φοιτητών και δημοσίων λειτουργών, αλλά και εργαζομένων από τα απαραίτητα καταλύματα, προκαλεί αθέμιτο ανταγωνισμό στη συντεταγμένη αγορά των ξενοδοχείων και παράγει έσοδα που διαφεύγουν από τη φορολογητέα ύλη. Σύμφωνα με πληροφορίες της «Κ», η προεδρία της κυβέρνησης σε συνεργασία τόσο με τα υπουργεία Οικονομικών, Περιβάλλοντος και Τουρισμού, όσο και με τον Σύνδεσμο Ελληνικών Τουριστικών Επιχειρήσεων και άλλους αντιπροσωπευτικούς φορείς του τουρισμού, κινείται προς δύο κατευθύνσεις: Πρώτον, το υπουργείο Περιβάλλοντος ετοιμάζει νομοθετική ρύθμιση, η οποία θα δίνει την αρμοδιότητα προσδιορισμού των κανονιστικών παραμέτρων της λειτουργίας της αγοράς βραχυχρόνιων μισθώσεων στους δήμους. Οι δήμοι κατόπιν τεκμηριωμένων από μελέτες στοιχείων, οι οποίες θα συναξιολογούν παραμέτρους όπως η φέρουσα ικανότητα των περιοχών ευθύνης τους, οι ανάγκες στέγασης των δημοσίων λειτουργών –όπως δάσκαλοι και ιατροί–, των εργαζομένων στον τουρισμό και άλλες δραστηριότητες των εν λόγω περιοχών, η επάρκεια των υποδομών, αλλά και η διατήρηση του ιδιαίτερου χαρακτήρα των επιμέρους γειτονιών τους, θα μπορούν να θέτουν όρια στον αριθμό των ακινήτων που θα μπορούν να διατίθενται ανά πάσα στιγμή μέσω ηλεκτρονικών πλατφορμών προς βραχυχρόνια μίσθωση. Μελέτη δείχνει κοινωνικοοικονομικές επιπτώσεις και αλλοίωση της φυσιογνωμίας των προορισμών, καθώς η δραστηριότητα άγγιξε το 15% της συνολικής δραστηριότητας του τουρισμού. Δεύτερον, όπως αποκάλυψε τη Δευτέρα και ο υπουργός Τουρισμού Βασίλης Κικίλιας, η κυβέρνηση θα προχωρήσει παράλληλα με νομοθετική παρέμβαση του υπουργείου Οικονομικών και στη διαφοροποίηση της φορολογικής αντιμετώπισης των φυσικών και νομικών προσώπων που δραστηριοποιούνται στην αγορά αυτή, ανάλογα με το αν αποτελούν μικροϊδιοκτήτες με ένα-δύο ακίνητα ή επαγγελματίες που διαθέτουν προς βραχυχρόνιες μισθώσεις έναν σημαντικό αριθμό ακινήτων. Εν τω μεταξύ, χθες Δευτέρα, παρουσιάστηκε από το Ξενοδοχειακό Επιμελητήριο Ελλάδος μελέτη της Grant Thornton με τίτλο «Βραχυχρόνιες μισθώσεις: επιπτώσεις στις πόλεις και στους πολίτες», στην οποία καταγράφεται τόσο το μέγεθος της αγοράς των βραχυχρόνιων μισθώσεων όσο και το αρνητικό αποτύπωμά της από την ανεξέλεγκτη γιγάντωση της δραστηριότητας. Συνάγεται επίσης από τα στοιχεία ότι η τουριστική δαπάνη της οικονομίας διαμοιρασμού μεγεθύνεται με μέσο ρυθμό 15% ετησίως. Κάτι το οποίο κρίνεται αναμενόμενο, καθώς η μέση τιμή βραχυχρόνιων μισθώσεων είναι κατά 5 φορές μεγαλύτερη από αυτή που σημειώνεται σε επίπεδο μακροχρόνιας μίσθωσης, δημιουργώντας ισχυρά κίνητρα στους ιδιοκτήτες να διαθέσουν τα ακίνητά τους στη βραχυχρόνια αγορά. «Το προσφερόμενο τουριστικό προϊόν της οικονομίας του διαμοιρασμού προκαλεί ζητήματα σε κοινωνικοοικονομικό επίπεδο», επισημαίνει η μελέτη της Grant Thornton για τον κλάδο, που έγινε για λογαριασμό του ΞΕΕ. Μεταξύ αυτών είναι η υποβάθμιση της ποιότητας ζωής, οι κίνδυνοι για την υγεία και η εν γένει επιβάρυνση των πόλεων και της ασφάλειας των υποδομών. Ειδικότερα, διαπιστώνεται ότι λόγω και της ανεπαρκούς τεχνογνωσίας των ιδιοκτητών ακινήτων βραχυχρόνιας μίσθωσης προκαλούνται προβλήματα ηχομόνωσης και όχλησης για τους άλλους ενοίκους, ανακύπτουν ζητήματα ορθής συντήρησης και ανακαίνισης εγκαταστάσεων και ασυνέπεια μεταξύ προβαλλόμενου και πραγματικά προσφερόμενου επιπέδου υπηρεσιών. Αυτά με τη σειρά τους οδηγούν, σύμφωνα με την Grant Thornton, σε «κίνδυνο υποβάθμισης της ποιότητας του ελληνικού τουριστικού́ προϊόντος και αρνητικής επίδρασης στην προβολή́ του σε διεθνές επίπεδο». Μιλώντας στο πλαίσιο της παρουσίασης της μελέτης, ο δήμαρχος Αθηναίων, Κώστας Μπακογιάννης, ανέφερε ότι πρέπει «να συμφωνήσουμε σε τρία πράγματα. Πρώτον, απαιτείται ρυθμιστικό πλαίσιο, θα πρέπει να υπάρξουν κανόνες. Δεύτερον, το ρυθμιστικό αυτό πλαίσιο θα πρέπει να είναι αρμοδιότητα και ευθύνη της Τοπικής Αυτοδιοίκησης. Θα ήταν πολύ εύκολο πολιτικά να “σπρώξουμε” το ζήτημα στην εκάστοτε κυβέρνηση. Ομως, δεν είναι σύμπτωση ότι στις περισσότερες μεγάλες πόλεις του πλανήτη την ευθύνη και την αρμοδιότητα έχει ο δήμος. Τρίτον, να φύγουμε από τη λογική των οριζόντιων λύσεων και πολιτικών. Αντί να δουλεύουμε από πάνω προς τα κάτω, να δουλέψουμε από κάτω προς τα πάνω, δηλαδή γειτονιά – γειτονιά». Σύμφωνα με κύκλους της ευρωπαϊκής αγοράς ακινήτων, μέτρα που αξιολογούνται αυτή την περίοδο διεθνώς περιλαμβάνουν βαριά πρόστιμα στα μη δηλωμένα ακίνητα που εκμισθώνονται βραχυπρόθεσμα, σύνδεση της δραστηριότητας με υποχρεωτική καταβολή ασφαλιστικών εισφορών, συγκατάθεση της συνέλευσης των ενοίκων για χρήση ακινήτου σε βραχυπρόθεσμη μίσθωση, ξεχωριστές εισόδους αλλά και επιβολή τεκμηρίων εισοδήματος διπλάσιων από των κανονικών. Το ΞΕΕ διά του προέδρου του Αλέξανδρου Βασιλικού εισηγείται σειρά μέτρων για τη ρύθμιση της δραστηριότητας των βραχυχρόνιων μισθώσεων, όπως η θέσπιση ανώτατου ορίου βραχυχρόνιας μίσθωσης κάθε καταλύματος έως 90 ημερών ετησίως, για όλη τη χώρα που να μειώνεται σε 60 ημέρες σε περιπτώσεις όπως των νησιών κάτω των 10.000 κατοίκων ή σε περιοχές με χαμηλή μέση πληρότητα των ξενοδοχείων. Επίσης προτείνεται με απόφαση του δήμου να μην επιτρέπεται η εγγραφή στο Μητρώο Ακινήτων Βραχυχρόνιας Διαμονής νέων ακινήτων που βρίσκονται σε οριοθετημένα τμήματα των αστικών κέντρων, όταν διαπιστώνεται πως οι κατοικίες προς βραχυχρόνια μίσθωση υπερβαίνουν το 50% των κατοικιών που ιδιοκατοικούνται ή μισθώνονται για μακροχρόνια μίσθωση. Το επιμελητήριο εισηγείται επίσης να τεθεί ανώτατο όριο δύο ακίνητων ανά εκμισθωτή όταν είναι φυσικό πρόσωπο, ενώ κάθε νομικό πρόσωπο να θεωρείται επαγγελματίας όταν προβαίνει σε βραχυχρόνια μίσθωση. Επίσης, κατατέθηκε εισήγηση για ελάχιστες τεχνικές και λειτουργικές προδιαγραφές όπως εμβαδόν τουλάχιστον 10 τ.μ. για το δωμάτιο και 18 τ.μ. για το διαμέρισμα, που απαραιτήτως θα πρέπει να διαθέτει φυσικό φωτισμό, αερισμό και θέρμανση, πιστοποίηση υγιεινής και πυρασφάλειας, ασφάλιση αστικής ευθύνης και συμμόρφωση με ειδικά υγειονομικά πρωτόκολλα. Προτείνεται ακόμα να επιβληθούν τέλη διαμονής παρεπιδημούντων υπέρ ΟΤΑ, τέλη καθαριότητας και φόρος διαμονής αλλά και να προβλέπεται υψηλότερος φόρος εισοδήματος για τη βραχυχρόνια μίσθωση σε σχέση με τη μακροχρόνια και η επιβολή ΦΠΑ για τα ακίνητα τα οποία πάνω από 3 συνεχή χρόνια διατίθενται για τουριστική διαμονή. Τέλος, το επιμελητήριο εισηγείται τη θέσπιση υποχρέωσης ενημέρωσης των συνιδιοκτητών για τη διάθεση του ακινήτου για βραχυχρόνια μίσθωση και αύξηση των κοινοχρήστων κατά 25% και την εφαρμογή συστήματος ελέγχου καταγγελιών κατά του ιδιοκτήτη εκ μέρους συνιδιοκτητών και πελατών, με αυστηροποίηση των κυρώσεων και των προστίμων. Του Νίκου Χ. Ρουσάνογλου Ανοιχτός σε διάλογο με τους αρμόδιους φορείς είναι ο Σύνδεσμος Εταιρειών Βραχυχρόνιας Μίσθωσης Ακινήτων (STAMA), προκειμένου να αναζητηθούν λύσεις όσον αφορά τη βελτίωση του θεσμικού πλαισίου για τις βραχυχρόνιες μισθώσεις. Ωστόσο, σύμφωνα με τον κ. Νάσο Γαβαλά, πρόεδρο του STAMA, «αυτό που θα πρέπει να καταστεί σαφές είναι ότι οι εταιρείες διαχείρισης ακινήτων, που είναι μέλη του Συνδέσμου, δεν είναι και επενδυτές και ιδιοκτήτες των ακινήτων αυτών». Σήμερα, ο Σύνδεσμος Εταιρειών Βραχυχρόνιας Μίσθωσης Ακινήτων διαθέτει 58 εταιρείες-μέλη, που διαχειρίζονται 5.000 καταλύματα πανελλαδικά. «Υπολογίζουμε ότι κατά μέσον όρο το 92% των ακινήτων αυτών αφορούν μικροϊδιοκτήτες με 1-2 ακίνητα ο καθένας. Επομένως, το να γίνεται λόγος για περαιτέρω ρυθμίσεις και φορολογικές επιβαρύνσεις, ουσιαστικά θα πρέπει να γίνει σαφές ότι κατά κανόνα θα αφορούν τη μικροϊδιοκτησία», σημειώνει ο κ. Γαβαλάς. Επίσης, σύμφωνα με τον STAMA, το γεγονός ότι οι βραχυχρόνιες μισθώσεις δεν αποδίδουν ΦΠΑ δεν αποτελεί ελληνική «πρωτοτυπία». Οι εταιρείες διαχείρισης ακινήτων δεν εισπράττουν ΦΠΑ και δεν εκπίπτει ο ΦΠΑ από τα έξοδά τους. Σύμφωνα με στοιχεία της AirDNA, στην Αθήνα υπολογίζεται ότι το μερίδιο των μεμονωμένων ιδιοκτητών διαμορφώνεται σε 31% από 42% που ήταν το 2019. Σε πανελλαδικό επίπεδο, το αντίστοιχο ποσοστό διαμορφώνεται σε 40%, από 46% που ήταν το 2019. Ωστόσο θα πρέπει να σημειωθεί ότι το ποσοστό των εταιρειών που διαχειρίζονται πάνω από 21 ακίνητα αποτελούν το 12% πανελλαδικά, ποσοστό που δεν έχει αλλάξει από το 2019. Στην Αθήνα όμως παρατηρείται αύξηση του μεριδίου των εταιρειών σε 21% από 16% που ήταν πριν από την πανδημία. Ο κ. Ν. Γαβαλάς είναι και επικεφαλής της Mint, εταιρείας διαχείρισης ακινήτων. «Ως Μint διαχειριζόμαστε περί τα 400 ακίνητα πανελλαδικά, τα περισσότερα εκ των οποίων ανήκουν σε μεμονωμένους ιδιοκτήτες. Αντιλαμβανόμαστε λοιπόν ότι υπάρχει μια παρανόηση στο συγκεκριμένο ζήτημα, καθώς ουσιαστικά οι εταιρείες μας παρέχουν υπηρεσίες σε μεμονωμένους ιδιοκτήτες, οι οποίοι για διάφορους λόγους (π.χ. απόσταση, ηλικία, χρόνος) δεν μπορούν να αφιερώσουν οι ίδιοι τον χρόνο που απαιτείται για τη διαχείριση των ακινήτων τους μέσω των ψηφιακών πλατφορμών βραχυχρόνιας μίσθωσης».",https://www.kathimerini.gr/wp-content/uploads/2022/11/akinetashutterstock_752973460-1-960x600-1-960x600-1.jpg?v=1668500565,Φωτ. Shutterstock
https://www.kathimerini.gr/economy/562133686/airbnb-enilikionetai-i-agora-vrachychronion-misthoseon/,Airbnb: Ενηλικιώνεται η αγορά βραχυχρόνιων μισθώσεων,2022-11-12,19:27:03,Οικονομία,Νίκος Ρουσάνογλου,Σημαντική μείωση σε σχέση με το 2019 καταγράφει ο αριθμός των ιδιωτών και μεμονωμένων ιδιοκτητών που εκμεταλλεύονται το ακίνητό τους μέσω ψηφιακών πλατφορμών βραχυχρόνιας μίσθωσης,"Σημαντική μείωση σε σχέση με το 2019 καταγράφει ο αριθμός των ιδιωτών και μεμονωμένων ιδιοκτητών που εκμεταλλεύονται το ακίνητό τους μέσω ψηφιακών πλατφορμών βραχυχρόνιας μίσθωσης. Στον αντίποδα, αύξηση παρατηρείται στις αγγελίες από επαγγελματίες, είτε επενδυτές είτε εταιρείες διαχείρισης ακινήτων, δείγμα της στροφής του κλάδου προς έναν πιο επαγγελματικό τρόπο λειτουργίας. Η μεσολάβηση της πανδημίας, που περιόρισε κατακόρυφα τη ζήτηση για ενοικίαση καταλυμάτων βραχυχρόνιας μίσθωσης, αλλά και η εν τω μεταξύ σημαντική αύξηση των τιμών των ενοικίων, που διαμορφώνεται σε περίπου 30%-40% κατά μέσο όρο στα μεγάλα αστικά κέντρα της Αθήνας και της Θεσσαλονίκης, από το 2018 μέχρι σήμερα, έχει στρέψει τους περισσότερους ιδιοκτήτες προς τις μακροχρόνιες μισθώσεις. Κάπως έτσι, στην Αθήνα σήμερα και με βάση στοιχεία που συγκέντρωσε για λογαριασμό της «Κ» η εταιρεία ερευνών για βραχυχρόνιες μισθώσεις AirDNA, μόλις μία στις τρεις αγγελίες αφορά ιδιοκτήτες με ένα και μόνο ακίνητο υπό εκμετάλλευση. Συγκεκριμένα, το μερίδιο των μεμονωμένων ιδιοκτητών διαμορφώνεται σε 31%, από 42% που ήταν το 2019. Σε πανελλαδικό επίπεδο το αντίστοιχο ποσοστό διαμορφώνεται σε 40%, από 46% που ήταν το 2019. Μειώνεται διαρκώς ο αριθμός ιδιωτών και μεμονωμένων ιδιοκτητών, ενώ ενισχύεται η παρουσία των επαγγελματιών. Τη μεγαλύτερη αύξηση σημειώνουν οι αγγελίες (από έναν διαχειριστή – ιδιοκτήτη) 6-20 καταλυμάτων. Το μερίδιο της εν λόγω κατηγορίας έχει σήμερα αυξηθεί σε 22% στην Αθήνα, από 15% το 2019 και σε 15% πανελλαδικά από 11%. Ωστόσο, σε δημοφιλείς παραθεριστικούς προορισμούς, όπως για παράδειγμα η Μύκονος, η αύξηση είναι ακόμη μεγαλύτερη, καθώς το αντίστοιχο μερίδιο διαμορφώνεται σήμερα στο 25% του συνόλου των καταχωρίσεων, έναντι 17% που ήταν το 2019. Παράλληλα, μια σημαντική εξέλιξη αφορά τη μεγαλύτερη διείσδυση των εταιρειών επαγγελματικής διαχείρισης ακινήτων, ιδίως στην Αθήνα. Εταιρείες που διαχειρίζονται πάνω από 21 ακίνητα, αποτελούν σήμερα το 21% των καταχωρίσεων, έναντι 16% το 2019. Κάποιες εξ αυτών, όπως π.χ. η Homm του Δημήτρη Ρίζου, διαχειρίζεται και ιδιόκτητα ακίνητα, αλλά και ακίνητα τρίτων ιδιοκτητών. Με βάση ετήσια έρευνα της AirDNA, που είχε παρουσιαστεί πριν από μερικούς μήνες, η Homm διαχειριζόταν συνολικά 218 ακίνητα, όντας η μεγαλύτερη εταιρεία του είδους. Αλλες εταιρείες, όπως η Mint του Νάσου Γαβαλά, διαχειρίζονται αποκλειστικά ακίνητα τρίτων. Σε έτερη ανάλυση, η εταιρεία Transparent, στρατηγικός συνεργάτης του STAMA Greece (Σύνδεσμος Εταιρειών Βραχυχρόνιας Μίσθωσης Ακινήτων), είχε αναφέρει σε σχετική της ανάλυση πριν από μερικές εβδομάδες ότι η αγορά της Αθήνας έχει καταγράψει τη δεύτερη μεγαλύτερη αύξηση, σε πανευρωπαϊκό επίπεδο, αναφορικά με το ποσοστό των επαγγελματιών που λειτουργούν σε αυτή. Συγκεκριμένα, η αύξηση στην Αθήνα διαμορφώνεται σε 22%, έναντι αύξησης 35% στο Παρίσι, ενώ ακολουθεί η αγορά του Μιλάνου με αύξηση κατά 17% και εκείνη των Καννών με 15%. Οπως έχουν δείξει όλες οι μελέτες για τη βραχυχρόνια μίσθωση μέχρι σήμερα, όσο υψηλότερο είναι το ποσοστό της επαγγελματικής διαχείρισης σε μια αγορά, τόσο περιορίζεται η εποχικότητά της, καθώς τα ακίνητα λειτουργούν περισσότερο διάστημα (ακόμη και 12μηνο) και τόσο αυξάνονται οι πληρότητες των καταλυμάτων. Επιπλέον, η στροφή περισσότερων ιδιοκτητών στην αναζήτηση συνεργασίας με επαγγελματίες του είδους, καταδεικνύει και τον υψηλότερο ανταγωνισμό που επικρατεί στην αγορά, αλλά και την ωρίμανση του τομέα των βραχυχρόνιων μισθώσεων.",https://www.kathimerini.gr/wp-content/uploads/2022/11/11e898c9052328b17efc9bb50226a5ff_Athena-kale.jpg?v=1668195070,"Εταιρείες που διαχειρίζονται πάνω από 21 ακίνητα αποτελούν σήμερα το 21% των καταχωρίσεων, έναντι 16% το 2019. [INTIME]"
https://www.kathimerini.gr/economy/562122328/plafon-stis-misthoseis-typoy-airbnb-ana-dimo-zitei-o-sete/,Πλαφόν στις μισθώσεις τύπου Airbnb ανά δήμο ζητεί ο ΣΕΤΕ,2022-11-04,10:21:51,Οικονομία,Ηλίας Μπέλλος,Επιβολή ΦΠΑ και παρακράτηση φόρου από τις πλατφόρμες προτείνει μεταξύ άλλων ο Σύνδεσμος Τουριστικών Επιχειρήσεων,"Αυστηρούς περιορισμούς στον αριθμό των καταλυμάτων που νοικιάζονται με βραχυχρόνιες μισθώσεις ανά δήμο και ανά πολυκατοικία, και υπό προϋποθέσεις υπαγωγή τους σε φόρο προστιθέμενης αξίας αλλά και δημοτικό φόρο προτείνει σε επιστολή του προς την κυβέρνηση ο Σύνδεσμος Ελληνικών Τουριστικών Επιχειρήσεων. Σε επιστολή που υπογράφει ο πρόεδρός του Γιάννης Ρίτσος, η οποία αφορά προτάσεις για βελτίωση του θεσμικού πλαισίου λειτουργίας της αγοράς των βραχυχρόνιων μισθώσεων με αποδέκτες τον υπουργό Επικρατείας Ακη Σκέρτσο, τον υπουργό Τουρισμού Βασίλη Κικίλια και τον αναπληρωτή υπουργό Οικονομικών Θεόδωρο Σκυλακάκη, προτείνονται συγκεκριμένα μέτρα. Ειδικότερα για τις πολυκατοικίες διαμερισμάτων προτείνεται να προβλεφθεί ρητώς πως σε περίπτωση που το σύνολο των διαμερισμάτων πολυκατοικίας ή συγκροτήματος κατοικιών εκμισθώνεται με βραχυχρόνιες μισθώσεις, τότε αυτό να θεωρείται τουριστικό κατάλυμα, το οποίο θα πρέπει να διαθέτει την αντίστοιχη αδειοδότηση. Επίσης ζητείται ο προσδιορισμός μέγιστου αριθμού ακινήτων που εκμισθώνονται βραχυχρόνια ανά δήμο. Συγκεκριμένα προτείνεται να παρέχεται το δικαίωμα στους ΟΤΑ α΄ βαθμού να ορίσουν, έπειτα από απόφαση του Δημοτικού Συμβουλίου τους, η οποία θα αιτιολογείται με βάση σχετική επιστημονική μελέτη, τον μέγιστο αριθμό ακινήτων που μπορούν να εγγράφονται στο Μητρώο Ακινήτων Βραχυχρόνιας Μίσθωσης για την περιοχή εντός των ορίων τους. Ακόμα προτείνεται στις βραχυχρόνιες μισθώσεις που συνάπτονται μέσω ψηφιακών πλατφορμών να επιβάλλεται φόρος υπέρ των ΟΤΑ α΄ βαθμού, ο οποίος θα ισούται με ποσοστό 0,5% επί του αντιτίμου της μίσθωσης και θα αξιοποιείται από τους ΟΤΑ στην κάλυψη των αυξημένων δαπανών καθαριότητας, φωτισμού κ.λπ., που προκαλείται από τη λειτουργία των βραχυχρόνιων μισθώσεων. Οπως αναφέρει η επιστολή, γνώμονας γι’ αυτές τις προτάσεις είναι η ανάγκη προστασίας της ποιότητας του τουριστικού προϊόντος της χώρας, η ανάγκη αντιμετώπισης του προβλήματος εύρεσης στέγης, που έχει λάβει τεράστιες διαστάσεις σε πολλές περιοχές της χώρας, η προστασία των νόμιμων τουριστικών επιχειρήσεων από τον αθέμιτο ανταγωνισμό, που σε πολλές περιπτώσεις υφίστανται, καθώς πολλά παράνομα καταλύματα λειτουργούν «υπό τον μανδύα» της βραχυχρόνιας μίσθωσης, και η αύξηση των εσόδων του Δημοσίου, των ασφαλιστικών ταμείων και των δήμων, με σκοπό την πιο δίκαιη κατανομή των αντίστοιχων υποχρεώσεων σε νόμιμες επιχειρήσεις και πολίτες. Ο ΣΕΤΕ ζητεί ακόμα η απαλλαγή από ΦΠΑ του εισπραττόμενου μισθώματος να περιορίζεται μόνο στην περίπτωση που ο δικαιούχος του εισοδήματος είναι φυσικό πρόσωπο και έχει καταχωρίσει στην πλατφόρμα της ΑΑΔΕ μέχρι δύο ακίνητα στον ΑΦΜ του (εκ των οποίων το ένα από τα δύο ακίνητα θα πρέπει να έχει δηλωθεί ως ακίνητο στο οποίο ιδιοκατοικεί). Σε αντίθετη περίπτωση, καθώς και σε κάθε περίπτωση που δικαιούχος του εισοδήματος είναι νομικό πρόσωπο, τότε στο εισπραττόμενο μίσθωμα θα πρέπει να επιβάλλεται ΦΠΑ. Προτείνεται επιπλέον να προβλεφθεί η υποχρέωση κάθε ψηφιακής πλατφόρμας να παρακρατεί φόρο 5% επί του συνολικού αντιτίμου της βραχυχρόνιας μίσθωσης, τον οποίο θα αποδίδει στη συνέχεια στο Δημόσιο.",https://www.kathimerini.gr/wp-content/uploads/2022/11/airbnb-5.jpg?v=1667550019,
https://www.kathimerini.gr/economy/562118632/airbnb-statheropoieitai-se-ypsiles-times-i-enoikiasi-sto-kentro/,Airbnb: Σταθεροποιείται σε υψηλές τιμές η ενοικίαση στο κέντρο,2022-11-03,07:54:55,Οικονομία,Νίκος Ρουσάνογλου,"Ανω των 100 ευρώ/διανυκτέρευση σε Ακρόπολη, Πλάκα, Μοναστηράκι, Εξάρχεια","Παγιώνονται οι αισθητά υψηλότερες τιμές ανά διανυκτέρευση στις δημοφιλείς συνοικίες του κέντρου της Αθήνας, όπου λειτουργεί μεγάλος αριθμός καταλυμάτων βραχυχρόνιας μίσθωσης. Παράλληλα, όπως δείχνουν τα στοιχεία των κρατήσεων για τους επόμενους μήνες, παρατηρείται εν γένει πτωτική πορεία, ιδίως από τον Δεκέμβριο και μετά, αν και η εικόνα διαφοροποιείται από περιοχή σε περιοχή. Στον αντίποδα, η ζήτηση, με βάση τον αριθμό των κρατήσεων, δεν είναι ακόμη ανάλογη, καθώς αρκετοί επισκέπτες εκτιμάται ότι θα αποφασίσουν τυχόν μετακίνησή τους πιο κοντά στην ημερομηνία τής τυχόν άφιξής τους. Ετσι, για τον Νοέμβριο, στο εμπορικό τρίγωνο, οι κρατήσεις διαμορφώνονται σε 10.550 (αριθμός διανυκτερεύσεων), αυξημένες κατά 55% από πέρυσι, αλλά μειωμένες κατά 21% από τον αντίστοιχο μήνα του 2019. Για τον δε Δεκέμβριο, οι κρατήσεις αγγίζουν τις 5.121, ή 141% υψηλότερα από πέρυσι και κατά 10% από τον Δεκέμβριο του 2019. Σημειωτέον ότι ο Οκτώβριος υπολογίζεται πως ολοκληρώθηκε με αύξηση της τάξεως του 35% έναντι του περυσινού μήνα και κατά 33% συγκριτικά με το 2019, με συνολικά 33.927 διανυκτερεύσεις. Οι κρατήσεις εμφανίζουν πτωτική πορεία τους επόμενους μήνες και ιδίως από τον Δεκέμβριο. Στο Κουκάκι, η μέση τιμή τον Νοέμβριο διαμορφώνεται σε 104 ευρώ, μόλις 2% χαμηλότερα από πέρυσι, αλλά 44% υψηλότερα σε σχέση με το 2019. Η τάση αυτή συνεχίζεται και τους επόμενους μήνες, με την ελάχιστη τιμή να είναι τα 95 ευρώ του Ιανουαρίου του 2023, ποσό όμως που είναι 47% υψηλότερο σε σύγκριση με εκείνο του 2019. Οσον αφορά την πορεία της ζήτησης, για τον Νοέμβριο καταγράφονται 4.549 διανυκτερεύσεις, 29% περισσότερες από πέρυσι, αλλά 41% λιγότερες από τον Νοέμβριο του 2019. Αντιστοίχως, τον Δεκέμβριο οι κρατήσεις είναι 48% περισσότερες σε σχέση με τον περυσινό μήνα, αλλά 28% χαμηλότερες από τον αντίστοιχο μήνα του 2019. Στην περιοχή Μουσείου, Εξαρχείων και Νεάπολης, η μέση τιμή των καταλυμάτων είναι επίσης υψηλότερη σε σχέση με το 2019, εδραιώνοντας την άνοδο που παρατηρήθηκε στις τιμές εν μέσω πανδημίας λόγω της σημαντικής μείωσης της προσφοράς. Φαίνεται δηλαδή πως οι περισσότεροι ιδιοκτήτες (όσοι παρέμειναν στις ψηφιακές πλατφόρμες, αλλά και όσοι επιστρέφουν πλέον) επιχειρούν να διατηρήσουν τα «κεκτημένα» της περασμένης διετίας. Ετσι και στην περίπτωση των Εξαρχείων, η μέση τιμή/διανυκτέρευση για τον Νοέμβριο αγγίζει τα 66 ευρώ, όντας 16% υψηλότερη από τον Νοέμβριο του 2019, αλλά και 2% πάνω συγκριτικά με πέρυσι. Οσον αφορά τις κρατήσεις, τον Νοέμβριο καταγράφονται μέχρι στιγμής 2.436 κρατήσεις, 51% περισσότερες από πέρυσι, αλλά 46% λιγότερες σε σχέση με τον αντίστοιχο μήνα του 2019.",https://www.kathimerini.gr/wp-content/uploads/2022/11/01s1athn-thumb-large-3.jpg?v=1667379391,
https://www.kathimerini.gr/economy/diktis/562112947/ayxisi-katalymaton-stin-platforma-airbnb/,Αύξηση καταλυμάτων στην πλατφόρμα Airbnb,2022-10-28,10:35:00,Δήκτης,Newsroom,,"Επιβεβαιώνεται συνεχώς η επιστροφή αρκετών ιδιοκτητών στην εκμετάλλευση των ακινή-των τους μέσω της βραχυχρόνιας μίσθωσης στο κέντρο της Αθήνας. Οπως προκύπτει, ο αριθμός των καταλυμάτων βραχυχρόνιας ενοικίασης που βρίσκονται στην ψηφιακή πλατφόρμα της Airbnb εμφανίζει αύξηση κατά 25% σε σχέση με τον Δεκέμβριο του 2021, σε 12.000 συνολικά. Σε έρευνά της η εταιρεία μάρκετινγκ Tourix αναφέρει ότι οι τρεις δημοφιλέστερες περιοχές είναι η Πλάκα, ο Νέος Κόσμος και το Κουκάκι (με βάση τον αριθμό των καταλυμάτων), ενώ η μέση τιμή ανά διανυκτέρευση σημειώνει αύξηση κατά 9% σε σχέση με το τέλος του 2021, σε 95 ευρώ. Αξιοσημείωτο είναι επίσης το ότι το 76% των οικοδεσποτών διαχειρίζεται πάνω από ένα κατάλυμα στην πλατφόρμα, με τα επιπλέον καταλύματα να είναι είτε στην περιοχή της Αθήνας είτε αλλού. Την παράταση της προθεσμίας υποβολής του έντυπου Ε4 με τους Πίνακες Προσωπικού έως το τέλος του έτους και τη μετάθεση της έναρξης απογραφής την 1η Ιανουαρίου 2023 ζητάει η ΕΣΕΕ με επιστολή της προς τον υπουργό Εργασίας, Κωστή Χατζηδάκη. Η ΕΣΕΕ χαρακτηρίζει αυτές τις αλλαγές επιβεβλημένες, με δεδομένο ότι χιλιάδες μικρομεσαίες εμπορικές επιχειρήσεις της χώρας δεν διαθέτουν εσωτερικό λογιστήριο. Να σημειωθεί ότι αντίστοιχο αίτημα έχουν υποβάλει με κοινή επιστολή τους οι λογιστικοί σύλλογοι της χώρας. Ηλεκτρονικά, στην ιστοσελίδα ntantades.gov.gr, μπορούν να εγγραφούν στο μητρώο επιμελητών όσοι ενδιαφέρονται να υποβάλουν αίτηση συμμετοχής στο πρόγραμμα «Νταντάδες της γειτονιάς», το οποίο με απόφαση της αρμόδιας υφυπουργού Εργασίας Μαρίας Συρεγγέλα επεκτείνεται σε άλλους 28 δήμους. Αίτηση έχουν τη δυνατότητα να καταθέσουν τα άτομα που είναι ενήλικα, μπορούν να αποδείξουν πως έχουν γνώσεις κατηγορίας βρεφονηπιοκόμων, έχουν πιστοποιητικό πρώτων βοηθειών για βρέφη και παιδιά και ιατρικές γνωματεύσεις από τις ειδικότητες παθολόγου/γενικού ιατρού, δερματολόγου και ψυχολόγου. Με αλεύρι για όλες τις χρήσεις και όσπρια, αλλά χωρίς αναψυκτικά και εμφιαλωμένο νερό είναι τελικά το «καλάθι του νοικοκυριού», το οποίο θα περιλαμβάνει συνολικά 51 προϊόντα. Σύμφωνα με την υπουργική απόφαση που έχει ετοιμάσει το υπουργείο Ανάπτυξης και θα εκδοθεί μόλις δημοσιευθεί στην Εφημερίδα της Κυβερνήσεως, οι επιχειρήσεις σούπερ μάρκετ είναι υποχρεωμένες να στέλνουν στο υπουργείο τη λίστα με τα προϊόντα που επιλέγουν σε εβδομαδιαία βάση και συγκεκριμένα κάθε Τετάρτη έως τις 9 π.μ. Επειτα από δύο χρόνια πτώσης, η Allianz αναμένει επιτάχυνση των χρεοκοπιών επιχειρήσεων παγκοσμίως λόγω της ενεργειακής κρίσης, του σοκ των επιτοκίων και της ύφεσης. Η αύξηση, όπως εκτιμά, θα διαμορφωθεί στο 10% το 2022 και στο 19% το 2023. Στην Ευρώπη, ο οίκος αναμένει ότι το 2023 οι πτωχεύσεις θα ξεπεράσουν τις 53.000 περιπτώσεις στη Γαλλία (+29% ετησίως), τις 27.000 στο Ηνωμένο Βασίλειο (+10%), τις 17.000 στη Γερμανία (+17%) και τις 10.900 στην Ιταλία (+36%). Στην Ασία, η Κίνα αναμένεται να καταγράψει 15% περισσότερες χρεοκοπίες το 2023 λόγω της χαμηλής ανάπτυξης και του περιορισμένου αντικτύπου από τη νομισματική και δημοσιονομική χαλάρωση. Στις ΗΠΑ, η Allianz εκτιμά αύξηση κατά 38% στις πτωχεύσεις επιχειρήσεων το επόμενο έτος, ως αποτέλεσμα των αυστηρότερων νομισματικών και χρηματοοικονομικών συνθηκών, που σημαίνει επιστροφή σε περισσότερα από 20.000 «λουκέτα» ετησίως.",https://www.kathimerini.gr/wp-content/uploads/2022/10/fc3a48677fc5e2996ebbf9e45c0fd32a_AThENA315240-2.jpg?v=1666903603,
https://www.kathimerini.gr/economy/562100227/voytia-stis-kratiseis-gia-misthoseis-typoy-airbnb-ton-cheimona/,«Βουτιά» στις κρατήσεις για μισθώσεις τύπου Airbnb τον χειμώνα,2022-10-20,21:31:35,Οικονομία,Νίκος Ρουσάνογλου,«Δύσκολος χειμώνας» μετά το καλύτερο καλοκαίρι των τελευταίων ετών αναμένεται για τον κλάδο των βραχυχρόνιων μισθώσεων,"«Δύσκολος χειμώνας» μετά το καλύτερο καλοκαίρι των τελευταίων ετών αναμένεται για τον κλάδο των βραχυχρόνιων μισθώσεων. Με βάση τις κρατήσεις που είχαν γίνει μέχρι τις 10 Οκτωβρίου, κατά το διάστημα από τον επόμενο Δεκέμβριο μέχρι και τον Μάρτιο ο αριθμός των διανυκτερεύσεων προβλέπεται να σημειώσει πτώση της τάξεως του 40,4% συγκριτικά με το αντίστοιχο διάστημα του 2019. Τα στοιχεία αυτά προκύπτουν με βάση την τελευταία μηνιαία έρευνα της AirDNA για τον μήνα Σεπτέμβριο. Σύμφωνα με αυτή την εικόνα καθίσταται σαφές ότι η ενεργειακή κρίση που έχει πλήξει την Ευρώπη έχει αρνητική επίδραση στην καταναλωτική εμπιστοσύνη, και ασφαλώς και στον κλάδο της φιλοξενίας και των ταξιδιών. Πρόκειται άλλωστε για πανευρωπαϊκή τάση, καθώς μόνο σε τρεις χώρες το πρόσημο για τους επόμενους μήνες παραμένει θετικό έναντι του 2019. Αυτές είναι η Αυστρία (18,5%), η Φινλανδία (10,9%) και η Γαλλία (7,8%). Η μεγαλύτερη πτώση καταγράφεται στην Ουγγαρία με 56,7% και η μικρότερη στην Ελβετία με 3,3%. Σημειώνεται πάντως ότι δεν αποκλείεται να υπάρξει αντιστροφή αυτής της εικόνας, καθώς είναι πιθανό να γίνουν περισσότερες κρατήσεις πιο κοντά στις ημερομηνίες άφιξης των ταξιδιωτών. Οσον αφορά τον Σεπτέμβριο, η Ελλάδα συνέχισε να εμφανίζει θετικές επιδόσεις καταλαμβάνοντας την τέταρτη καλύτερη θέση στην Ευρώπη. Συγκεκριμένα, ο αριθμός των διανυκτερεύσεων ήταν κατά 13,5% υψηλότερος έναντι του αντίστοιχου μήνα του 2019, ενώ ο αριθμός των διαθέσιμων καταλυμάτων ήταν σχεδόν ίδιος με εκείνον του 2019 (μόλις 0,6% υψηλότερος). Αξίζει να σημειωθεί ότι η πτωτική τάση στον τομέα των βραχυχρόνιων μισθώσεων έγινε περισσότερο εμφανής στο σύνολο της Ευρώπης τον Σεπτέμβριο. Εμφανίζουν μείωση 40,4% για το διάστημα Δεκεμβρίου – Μαρτίου σε σύγκριση με την αντίστοιχη περίοδο του 2019. Ειδικότερα, ο αριθμός των χωρών όπου η ζήτηση ξεπέρασε εκείνη του 2019 περιορίστηκε σε μόλις έξι χώρες, από εννέα τον Αύγουστο. Την πρώτη τριάδα κατέλαβαν κατά σειρά η Γαλλία με αύξηση 19,2% (σε σχέση με τον Σεπτέμβριο του 2019), η Γερμανία με 15,7% και η Αυστρία με 15,1%. Υπενθυμίζεται ότι συνολικά για το τρίμηνο Ιουνίου – Αυγούστου οι διανυκτερεύσεις που πραγματοποιήθηκαν στην Ελλάδα ξεπέρασαν εκείνες του αντίστοιχου καλοκαιριού του 2019 κατά 24,1%, αποτελώντας τη δεύτερη καλύτερη επίδοση πανευρωπαϊκά, πίσω μόνο από τη Γερμανία, όπου η αύξηση διαμορφώθηκε σε 24,8%. Σε σχέση με το περυσινό καλοκαίρι, η αύξηση άγγιξε το 61,8%, επίδοση που ήταν και η καλύτερη μεταξύ των υπόλοιπων χωρών της Νότιας Ευρώπης.",https://www.kathimerini.gr/wp-content/uploads/2022/10/79b775a924234037a33ccf3b87a32db5_Airbnb-5.jpg?v=1666215332,Φωτ. Shutterstock.
https://www.kathimerini.gr/economy/562059631/alma-ston-klado-toy-airbnb-to-kalokairi/,Άλμα στον κλάδο του Airbnb το καλοκαίρι,2022-09-25,17:42:31,Οικονομία,Νίκος Ρουσάνογλου,"Με αύξηση της ζήτησης για βραχυχρόνιες μισθώσεις κατά 61,8% σε σχέση με πέρυσι ολοκληρώθηκε το φετινό καλοκαίρι στην Ελλάδα. Πρόκειται για μία από τις καλύτερες επιδόσεις στην Ευρώπη.","Με ετήσια αύξηση της ζήτησης για βραχυχρόνιες μισθώσεις κατά 61,8% ολοκληρώθηκε το φετινό καλοκαίρι για την ελληνική αγορά, επίδοση που την κατατάσσει στην υψηλότερη θέση μεταξύ των χωρών της Νότιας Ευρώπης και καταδεικνύει την ανάκαμψη που σημείωσαν ο κλάδος «Airbnb» και συνολικά ο τουρισμός φέτος. Σύμφωνα με την τελευταία πανευρωπαϊκή έρευνα της εξειδικευμένης εταιρείας αναλύσεων βραχυχρόνιων μισθώσεων AirDNA, κατά το τρίμηνο Ιουνίου – Αυγούστου οι κρατήσεις στην ελληνική αγορά αυξήθηκαν κατά 61,8%, πίσω μόνο από τη Νορβηγία, όπου η αύξηση διαμορφώθηκε σε 71,2%, και την Ουγγαρία, με αύξηση 65,8%. Ακόμα πιο σημαντικό όμως είναι το γεγονός ότι η ελληνική αγορά ξεπέρασε με άνεση τις επιδόσεις του 2019. Ειδικότερα, οι κρατήσεις σημείωσαν αύξηση κατά 24,1% έναντι του καλοκαιριού του 2019, υστερώντας μόνο σε σχέση με τη Γερμανία, όπου η αύξηση ήταν της τάξεως του 24,8%. Η εξέλιξη συνηγορεί υπέρ της πρόβλεψης στελεχών της AirDNA, νωρίτερα εντός του έτους, ότι τα φετινά έσοδα από τη διαμονή σε καταλύματα βραχυχρόνιας μίσθωσης θα ξεπεράσουν εκείνα του 2019, που είχαν διαμορφωθεί σε περίπου 1,4 δισ. ευρώ. Ενδιαφέρουσα εξέλιξη είναι όμως και η σημαντική βελτίωση της ζήτησης στο κέντρο της Αθήνας. Ειδικότερα, με βάση την εικόνα των κρατήσεων μέχρι τις αρχές Σεπτεμβρίου, προέκυπτε ότι κατά την περίοδο των τεσσάρων τελευταίων μηνών του 2022 (Σεπτέμβριος – Δεκέμβριος) στην Αθήνα παρατηρείται αύξηση κατά 125% σε σχέση με το αντίστοιχο περυσινό διάστημα. Τα φετινά έσοδα από τη διαμονή σε καταλύματα βραχυχρόνιας μίσθωσης θα υπερβούν εκείνα του 2019, που είχαν διαμορφωθεί σε περίπου 1,4 δισ. ευρώ. Πρόκειται για μια επίδοση που ακολουθεί την πανευρωπαϊκή τάση σταδιακής επιστροφής των ξένων επισκεπτών και στα μεγάλα αστικά κέντρα, πέραν των δημοφιλών τουριστικών προορισμών του θέρους. Ετσι, στο Μόναχο σημειώνεται αύξηση κατά 164% χάρη στο φετινό «Octoberfest», το πρώτο που θα γίνει από το 2019, ενώ υψηλές «πτήσεις» σημειώνουν επίσης και άλλες πόλεις της Ευρώπης, όπως, π.χ., η Λισσαβώνα με 144,7%, η Φλωρεντία με 158,6% και η Βενετία με 149,6%. Σε προηγούμενη ανάλυσή της η AirDNA ανέφερε ότι κατά το δίμηνο Ιουλίου – Αυγούστου τη μεγαλύτερη αύξηση της ζήτησης σε σχέση με το 2019 σημείωσε με 101% η Κως, ενώ αύξηση κατά 60% σημειώνεται και στην Τήνο. Στη Σαντορίνη οι κρατήσεις αυξήθηκαν κατά 58,3%, στην Κέρκυρα κατά 57,2%, στη Ζάκυνθο κατά 51,7% και στη Νάξο κατά 51,5%, ενώ ακολουθούν κατά σειρά η Μήλος με άνοδο 50,4%, η Ρόδος με αύξηση 44,7%, ενώ στη Μύκονο η αύξηση συγκριτικά με το 2019 άγγιξε το 38,8%, έχοντας όμως ανακάμψει ήδη σε μεγάλο βαθμό από το περυσινό καλοκαίρι. Στη δε Αττική οι κρατήσεις έχουν επανέλθει στο επίπεδο του 2019, αυξημένες και κατά 164,3% από το περυσινό δίμηνο Ιουλίου – Αυγούστου. Εν τω μεταξύ, ανάλογη ανοδική τάση παρατηρείται και στον αριθμό των διαθέσιμων καταλυμάτων. Σύμφωνα με την AirDNA, σε πανελλαδικό επίπεδο τον φετινό Αύγουστο λειτούργησαν 133.575 ακίνητα ως καταλύματα βραχυχρόνιας μίσθωσης, μέγεθος που συνιστά αύξηση κατά 20% σε ετήσια βάση. Ωστόσο, αυτός ο αριθμός υπολείπεται κατά 2% σε σχέση με τον αντίστοιχο μήνα του 2019. Ομως, αυτά τα στοιχεία δεν καλύπτουν όλες τις πλατφόρμες, παρά μόνο την Airbnb και τη VRBO. Ετσι, με βάση τα στοιχεία της εταιρείας Transparent, στρατηγικού συνεργάτη του STAMA Greece (Σύνδεσμος Εταιρειών Βραχυχρόνιας Μίσθωσης Ακινήτων), σε πανελλαδικό επίπεδο λειτουργούν 182.971 καταλύματα. Αυτός ο αριθμός είναι αυξημένος κατά 25% σε σχέση με το καλοκαίρι του 2019 και ασφαλώς καταδεικνύει την τάση επιστροφής αρκετών κατοικιών στη βραχυχρόνια μίσθωση, ιδίως μάλιστα στις δημοφιλείς τουριστικές περιοχές. Σημειωτέον ότι αυτό το μέγεθος είναι ιδιαίτερα αξιόπιστο, καθώς η Transparent καταγράφει τις καταχωρίσεις καταλυμάτων σε όλες τις δημοφιλείς πλατφόρμες, όπως Airbnb, Booking, VRBO και Trip Advisor, αφαιρώντας τις διπλοεγγραφές αλλά και τα παράνομα ακίνητα που δεν έχουν αριθμό μητρώου, όπως προβλέπει η σχετική νομοθεσία. Στην Αττική, τα καταλύματα βραχυχρόνιας μίσθωσης ανέρχονται σε 11.328.",https://www.kathimerini.gr/wp-content/uploads/2022/09/35e29c358c37b79ce04b8b65fc3c3f98_shutterstock_1740576938-1-960x600-1-1.jpg?v=1664009095,
https://www.kathimerini.gr/economy/562044454/airbnb-o-tziros-ton-3-dis-kai-ta-agkathia/,Airbnb: Ο τζίρος των 3 δισ. και τα «αγκάθια»,2022-09-15,14:49:06,Οικονομία,Νίκος Ρουσάνογλου,"Οι κρατήσεις και η μέση τιμή ενοικίασης αυξήθηκαν τον Αύγουστο κατά 30% και 18% αντίστοιχα, έναντι του Αυγούστου του 2019","Σε μεγάλο «κερδισμένο» του φετινού καλοκαιριού στον τομέα του τουρισμού εξελίσσονται, όπως όλα δείχνουν, τα καταλύματα βραχυχρόνιας μίσθωσης, καθώς συγκεντρώνουν την προτίμηση τόσο των ξένων όσο και των εγχώριων επισκεπτών. Σύμφωνα με τα στοιχεία που αναλύει σε μηνιαία βάση η εταιρεία AirDNA, η ζήτηση (με βάση τον αριθμό των κρατήσεων που έχουν γίνει) για τους μήνες Ιούλιο, Αύγουστο και Σεπτέμβριο σημείωσε αύξηση κατά 26,5% σε σχέση με την αντίστοιχη περίοδο του 2019, δηλαδή έναντι της τελευταίας χρονιάς ομαλής λειτουργίας της αγοράς, πριν από το ξέσπασμα της πανδημίας. Πρόκειται μάλιστα για την καλύτερη επίδοση σε πανευρωπαϊκό επίπεδο, γεγονός που επιβεβαιώνει την εκτίμηση ότι η Ελλάδα αποτέλεσε κορυφαίο προορισμό τουρισμού κατά τη διάρκεια της φετινής τουριστικής περιόδου. Είναι άλλωστε χαρακτηριστικό ότι μόνο κατά το δίμηνο Ιουλίου – Αυγούστου οι κρατήσεις εκτιμάται ότι ξεπέρασαν το 1,3 εκατ., από μόλις 600.000 το αντίστοιχο περυσινό διάστημα. Μόνο το δίμηνο Ιουλίου – Αυγούστου οι κρατήσεις ξεπέρασαν το 1,3 εκατ., από 600.000 το αντίστοιχο διάστημα πέρυσι. Ειδικά, κατά τον μήνα Ιούλιο (σε λίγες ημέρες αναμένονται και τα στοιχεία του Αυγούστου που θα αποτυπώσουν ακόμα καθαρότερα τη συνολική εικόνα), η AirDNA αναφέρει ότι οι κρατήσεις αυξήθηκαν κατά 30% σε σχέση με τον αντίστοιχο μήνα του 2019, ενώ η μέση τιμή ενοικίασης ήταν κατά 18% υψηλότερη σε σχέση με πριν από τρία χρόνια. Για τον δε μήνα Αύγουστο η AirDNA εκτιμά ότι ο όγκος των κρατήσεων θα είναι τουλάχιστον 18,7% υψηλότερος του αντίστοιχου μήνα του 2019, επίδοση η οποία, εφόσον επιβεβαιωθεί, θα είναι η τρίτη υψηλότερη πανευρωπαϊκά, πίσω μόνο από μη ανταγωνιστικές της Ελλάδας χώρες, όπως η Γερμανία (24,8%) και το Βέλγιο (19,3%). Εν τω μεταξύ, ανάλογη ανοδική τάση παρατηρείται και στον αριθμό των διαθέσιμων καταλυμάτων. Με βάση τα στοιχεία της εταιρείας Transparent, στρατηγικού συνεργάτη του STAMA Greece (Σύνδεσμος Εταιρειών Βραχυχρόνιας Μίσθωσης Ακινήτων), σε πανελλαδικό επίπεδο λειτουργούν 182.971 καταλύματα. Ο αριθμός αυτός είναι αυξημένος κατά 25% σε σχέση με το καλοκαίρι του 2019 και ασφαλώς καταδεικνύει την τάση επιστροφής αρκετών κατοικιών στη βραχυχρόνια μίσθωση, ιδίως μάλιστα στις δημοφιλείς τουριστικές περιοχές. Σημειωτέον ότι το μέγεθος αυτό είναι ιδιαίτερα αξιόπιστο, καθώς η Transparent καταγράφει τις καταχωρίσεις καταλυμάτων σε όλες τις δημοφιλείς πλατφόρμες, όπως Airbnb, Booking, VRBO και Trip Advisor, αφαιρώντας τις διπλοεγγραφές αλλά και τα παράνομα ακίνητα που δεν έχουν αριθμό μητρώου, όπως προβλέπει η σχετική νομοθεσία. Στην Αττική, τα καταλύματα βραχυχρόνιας μίσθωσης ανέρχονται σε 11.328. Ο τομέας των βραχυχρόνιων μισθώσεων δεν αποτελεί μόνο μια εναλλακτική μέθοδο εκμετάλλευσης ακινήτων, αλλά έχει αρχίσει να εξελίσσεται σε έναν κανονικό τομέα οικονομικής δραστηριότητας, με ένα πλήρες «οικοσύστημα» επιχειρήσεων που λειτουργούν υποστηρικτικά ή και συμπληρωματικά. Είναι χαρακτηριστικό ότι ήδη πριν από την εκτίναξη της απήχησης των βραχυχρόνιων μισθώσεων, έρευνα της Grant Thornton για λογαριασμό του Ξενοδοχειακού Επιμελητηρίου Ελλάδας ανέφερε ότι τα έσοδα από τη διαμονή αφορούσαν μόνο το 50% της συνολικής συνεισφοράς του κλάδου στην οικονομία. Το υπόλοιπο 50% αφορούσε παροχή υπηρεσιών που σχετίζονταν με τη φιλοξενία των επισκεπτών των καταλυμάτων, δηλαδή τις υπόλοιπες δαπάνες τους για διασκέδαση, σίτιση, αγορά ενθυμίων και καταναλωτικών αγαθών, όπως επίσης και για υπηρεσίες καθαρισμού (π.χ. καταστήματα πλυντηρίων δημόσιας χρήσης, καθαρισμοί δωματίων). • Εσοδα από τις υπηρεσίες διαμονής και τις δαπάνες των επισκεπτών. Το 2021 υπολογίζεται ότι μόνο τα έσοδα από τη διαμονή σε καταλύματα βραχυχρόνιας μίσθωσης ανήλθαν σε 1,25 δισ., ενώ για φέτος οι προβλέψεις κάνουν λόγο για έσοδα που θα προσεγγίσουν το 1,5 δισ., ξεπερνώντας τα έσοδα «ρεκόρ» ύψους 1,33 δισ. του 2019. Αυτό σημαίνει ότι δυνητικά η «οικονομία του Airbnb» θα ανέλθει σε σχεδόν 3 δισ. συνολικής αξίας σε ετήσια βάση. Μια ανθηρή αγορά καταλυμάτων βραχυχρόνιας μίσθωσης ασφαλώς και προσελκύει μεγάλο όγκο ξένων επενδυτών, που τοποθετούν τα κεφάλαιά τους για την απόκτηση διαμερισμάτων προς εκμετάλλευση, κάτι που έχει παρατηρηθεί κατά κόρον στο κέντρο της Αθήνας. • Οι εταιρείες επαγγελματικής διαχείρισης ακινήτων αποτελούν έναν δυναμικό κλάδο της οικονομίας. Πλέον οι εταιρείες που απασχολούνται με τη βραχυχρόνια μίσθωση έχουν πολλαπλασιαστεί και καλύπτουν μια πλειάδα υπηρεσιών, αρχής γενομένης από την ίδια τη διαχείριση των ακινήτων. Εξειδικευμένες εταιρείες αναλαμβάνουν για λογαριασμό είτε επενδυτών και άλλων εταιρειών είτε μεμονωμένων ιδιωτών την επαγγελματική προώθηση και διαχείριση των ακινήτων που αξιοποιούνται ως καταλύματα βραχυχρόνιων μισθώσεων. Οι εταιρείες αυτές παρέχουν ένα πλήρες πακέτο υπηρεσιών, από τη βελτιστοποίηση της αγγελίας και την καλύτερη δυνατή προβολή της στις ψηφιακές πλατφόρμες, μέχρι την υποδοχή και τη φροντίδα των επισκεπτών, τον καθαρισμό των ακινήτων και φυσικά τη διαχείριση των κρατήσεων. Ουσιαστικά οι ιδιοκτήτες απλώς εισπράττουν το τίμημα που εξασφαλίζει το ακίνητό τους, αφαιρώντας την προμήθεια της εταιρείας διαχείρισης. Μόνο τα μέλη που έχουν εγγραφεί στον Σύνδεσμο Εταιρειών Βραχυχρόνιας Μίσθωσης Ακινήτων ανέρχονται πλέον σε 39 εταιρείες, οι οποίες διαχειρίζονται 3.050 καταλύματα σε 39 διαφορετικές περιοχές της χώρας. • Ωθηση σε ένα ολόκληρο πλέγμα επιχειρήσεων και ελεύθερων επαγγελματιών. Η αξιοποίηση ακινήτων μέσω των βραχυχρόνιων μισθώσεων έχει δώσει σημαντική ώθηση και στον τεχνικό και οικοδομικό κλάδο. Συνεργεία ανακαίνισης, ακόμα και εταιρείες που ειδικεύονται αποκλειστικά σε έργα αναβάθμισης ακινήτων έχουν συσταθεί τα τελευταία χρόνια και δραστηριοποιούνται κυρίως στην αγορά των βραχυχρόνιων μισθώσεων. Εκτός από μηχανικούς, μεγάλη αύξηση της ζήτησης παρατηρείται και σε σειρά άλλων ειδικοτήτων, από πλακάδες και υδραυλικούς μέχρι ηλεκτρολόγους και ελαιοχρωματιστές, ακριβώς επειδή τα διαμερίσματα που αξιοποιούνται μέσω βραχυχρόνιας μίσθωσης καλούνται να ξεχωρίσουν έναντι του υπόλοιπου ανταγωνισμού για να μεγιστοποιήσουν τα έσοδα που αποφέρουν στους κατόχους τους. Ασφαλώς σημαντική αύξηση παρατηρείται και στα έσοδα των εταιρειών προμήθειας υλικών (πλακάκια, είδη υγιεινής, οικοδομικά υλικά), αλλά και οικιακού εξοπλισμού (έπιπλα και ηλεκτρικές συσκευές). • Θετική γνώμη για τις βραχυχρόνιες διαπιστώνει το Ευρωβαρόμετρο της Ε.Ε. Ασφαλώς, δεν είναι «όλα ρόδινα στο βασίλειο της Δανιμαρκίας», καθώς σε αρκετές περιπτώσεις, η υπέρμετρη διείσδυση των βραχυχρόνιων μισθώσεων σε περιοχές με χαμηλό απόθεμα διαθέσιμων κατοικιών, δημιουργεί σημαντικά προβλήματα και ανισότητες. • Η δυσκολία εύρεσης κατοικίας διαμονής για εργαζομένους και φοιτητές σε περιοχές υψηλής τουριστικής ζήτησης. Πρόκειται ίσως για το μεγαλύτερο ζήτημα που καλείται να διαχειριστεί η πολιτεία, καθώς ιδίως φέτος, που οι βραχυχρόνιες μισθώσεις όχι μόνο επέστρεψαν στο επίπεδο του 2019, αλλά είχαν ακόμη υψηλότερες επιδόσεις, παρατηρήθηκαν ανυπέρβλητα προβλήματα στις περιοχές υψηλού τουρισμού με την εύρεση κατοικιών για τη φιλοξενία γιατρών, δασκάλων και άλλου μόνιμου προσωπικού, που προέρχεται από άλλες πόλεις της χώρας. Το ίδιο ισχύει και αυτήν την περίοδο με τους φοιτητές, καθώς πολλοί ιδιοκτήτες επιδιώκουν την εκμίσθωση των ακινήτων τους με τη σεζόν, δηλαδή από τον Οκτώβριο έως τον Μάιο και στη συνέχεια να αναζητήσουν ξένους επισκέπτες μέσω βραχυχρόνιας μίσθωσης. Τα προβλήματα είναι ιδιαίτερα έντονα σε δημοφιλή νησιά των Κυκλάδων (π.χ. Πάρος, Μύκονος, Σαντορίνη, Νάξος, Σύρος), των Επτανήσων (π.χ. Κέρκυρα, Ζάκυνθος) και ακόμη περισσότερο στην Κρήτη (π.χ. Χανιά, Ηράκλειο). • Αποκλεισμός μόνιμων κατοίκων από συνοικίες στο κέντρο της Αθήνας λόγω έλλειψης διαθεσιμότητας και υψηλών τιμών ενοικίασης. Περιοχές που βρίσκονται κοντά ή εντός του εμπορικού τριγώνου της Αθήνας, όπως για παράδειγμα το Κουκάκι, το Γκάζι, ο Κεραμεικός, η Πλάκα, το Μοναστηράκι, το Μετς, ακόμη και το Παγκράτι, αποτελούν «εστίες» υψηλής ζήτησης για βραχυχρόνια διαμονή. Ως εκ τούτου, έχει αυξηθεί ο αριθμός των ιδιοκτητών που επιλέγει αυτόν τον τρόπο για την εκμίσθωση του ακινήτου του, με αποτέλεσμα να μειώνεται η προσφορά και να αυξάνονται οι τιμές ενοικίασης (αλλά και πώλησης) των κατοικιών στις εν λόγω περιοχές. Το αποτέλεσμα είναι όσοι ενδιαφέρονται να μείνουν στα σημεία αυτά, να αναζητούν εναλλακτικές περιοχές διαμονής. • Οχληση από την αυξημένη παρουσία ξένων επισκεπτών. Σύμφωνα με την έρευνα του Ευρωβαρόμετρου της Ε.Ε., το 45% των ερωτηθέντων επισημαίνει ως σημαντικότερο αρνητικό στοιχείο την όχληση από τους τουρίστες. Η συχνή παρουσία ξένων επισκεπτών σε περιοχές με υψηλό αριθμό και μόνιμων κατοίκων μπορεί να αποτελέσει αφορμή για προστριβές, συχνά και μεταξύ των ιδιοκτητών της ίδιας πολυκατοικίας, ειδικά αν οι φιλοξενούμενοι δεν τηρούν τις ώρες κοινής ησυχίας ή διοργανώνουν συναθροίσεις στο ακίνητο που νοικιάζουν. • Ελλειψη παρεμβάσεων εξομάλυνσης των προβλημάτων. Το νομοθετικό πλαίσιο που διέπει τις βραχυχρόνιες μισθώσεις προβλέπει συγκεκριμένα μέτρα, σε περίπτωση που προκύψουν προβλήματα στο πλαίσιο λειτουργίας της αγοράς. Συγκεκριμένα, ο σχετικός νόμος ορίζει ότι «με κοινή απόφαση των υπουργών Οικονομίας και Ανάπτυξης, Οικονομικών και Τουρισμού μπορεί, για λόγους που σχετίζονται με την προστασία της κατοικίας, να καθοριστούν γεωγραφικές περιοχές όπου θα ισχύουν περιορισμοί στη διάθεση ακινήτων για βραχυχρόνια μίσθωση». Οι περιορισμοί αυτοί μπορεί να είναι π.χ. ότι κάθε ακίνητο δεν θα μπορεί να μισθώνεται από ιδιώτη για περισσότερες από 90 ημέρες ανά ημερολογιακό έτος, ενώ για τα νησιά με πληθυσμό κάτω των 10.000 κατοίκων το όριο ορίζεται στις 60 ημέρες, δηλαδή ουσιαστικά μόνο για την υψηλή τουριστική σεζόν. Αν όμως τα έσοδα δεν ξεπερνούν τις 12.000 ευρώ/έτος, τότε είναι εφικτή η εκμίσθωσή του μέσω ψηφιακών πλατφορμών για μεγαλύτερο διάστημα. Καμία από τις παραπάνω διατάξεις δεν έχει ενεργοποιηθεί μέχρι σήμερα, παρότι τίθενται πλέον σοβαρά ζητήματα, ιδίως σε τουριστικές περιοχές. • Μεγάλες αυξήσεις τιμών, που «φέρνουν» και μεγάλες αυξήσεις στη φορολογική επιβάρυνση. Μπορεί η υψηλή απήχηση των βραχυχρόνιων μισθώσεων να ευνοεί ορισμένες περιοχές, ως προς την αύξηση των ενοικίων και των τιμών πώλησης των ακινήτων, ωστόσο δεν είναι εφικτό να κεφαλαιοποιήσουν όλοι οι ενδιαφερόμενοι τις υπεραξίες που δημιουργούνται. Αλλωστε, δεν είναι όλοι οι ιδιοκτήτες δυνητικοί εκμισθωτές ή πωλητές της περιουσίας τους, από τη στιγμή που τη χρησιμοποιούν οι ίδιοι ή τα παιδιά τους. Παράλληλα, η αναβάθμιση μιας περιοχής συνεπάγεται και αύξηση της τιμής ζώνης της, κάτι που μεταφράζεται σε υψηλότερη φορολογική επιβάρυνση, μέσω του ΕΝΦΙΑ και άλλων συναφών φόρων ακίνητης περιουσίας.",https://www.kathimerini.gr/wp-content/uploads/2022/09/3315773.jpg?v=1663234127,Φωτ. ΙΝΤΙΜΕ.
https://www.kathimerini.gr/life/562004584/h-airbnb-fernei-tin-technologia-anti-party/,H Airbnb φέρνει την «τεχνολογία αντι-πάρτυ»,2022-08-19,07:42:53,Life,Newsroom,"Σκοπός της, να εντοπίζει τις «ύποπτες» κρατήσεις που αφορούν παράνομα πάρτυ","Μπορεί το Airbnb να προτιμάται τις περισσότερες φορές ως μία φθηνότερη από ένα κανονικό ξενοδοχείο λύση διαμονής, σε ταξίδια αναψυχής ή μη, πάντως, φαίνεται πως δεν είναι λίγοι αυτοί που επιλέγουν να νοικιάσουν κάποιο διαθέσιμο κατάλυμα στην δημοφιλή πλατφόρμα προκειμένου να διοργανώσουν ένα πάρτυ. Αυτούς τους δυνητικούς διοργανωτές πάρτυ θέλει σιγά-σιγά να εντοπίζει πιο οργανωμένα η εταιρεία, εισάγοντας μία «τεχνολογία αντί-πάρτυ». Έτσι, η Airbnb, με την εν λόγω τεχνολογία που έχει δοκιμαστεί ήδη στην Αυστραλία και αναμένεται να χρησιμοποιηθεί και στις ΗΠΑ και τον Καναδά, ευελπιστεί να περιορίσει τις κρατήσεις που προορίζονται για πάρτυ. Πώς, όμως, η πλατφόρμα θα καταλαβαίνει τις «ύποπτες» σχετικές κρατήσεις; Πολύ απλά, λαμβάνοντας υπόψη το ιστορικό των θετικών και αρνητικών κριτικών που έχει ο επισκέπτης, το διάστημα στο οποίο βρίσκεται στο Airbnb, το πόσο μεγάλο είναι και πόσο σύντομα θα γίνει το ταξίδι, αν η κράτηση είναι Σαββατοκύριακο ή μεσοβδόμαδα, μεταξύ άλλων. Μπορεί η γραμμή της εταιρείας να απαγόρευε πάντα την διεξαγωγή πάρτυ από καλεσμένους χωρίς την συγκατάθεση των ιδιοκτητών των καταλυμάτων, πάντως, μέχρι και το ξέσπασμα της πανδημίας, η Airbnb έδινε την δυνατότητα διεξαγωγής πάρτυ, εφόσον το ήθελε ο εκάστοτε ιδιοκτήτης. Ωστόσο, το 2019 η εταιρεία απαγόρευσε τα ανοιχτά πάρτυ, που θα μπορούσαν μακροπρόθεσμα να προκαλέσουν προβλήματα στην γειτονιά και την κοινότητα του εκάστοτε σπιτιού. Το 2020, βέβαια, και με το κλείσιμο των περισσότερων δραστηριοτήτων, η Airbnb είδε αύξηση στις κρατήσεις που αφορούσαν «σπιτικά» πάρτυ. Τον Αύγουστο του 2020, η εταιρεία θέσπισε προσωρινή απαγόρευση των πάρτυ, η οποία μονιμοποιήθηκε φέτος τον Ιούνιο. Η «τεχνολογία αντί-πάρτυ», πάλι, άρχισε να χρησιμοποιείται στην Αυστραλία τον Οκτώβριο του 2021 κι έκτοτε, έχει σημειωθεί μείωση 35% στα μη εξουσιοδοτημένα πάρτυ στις περιοχές που έχει τεθεί σε ισχύ. Επιπλέον, η πλατφόρμα ενοικίασης δίνει την δυνατότητα στους γείτονες που αντιλαμβάνονται πως διεξάγεται κάποιο παράνομο πάρτυ σε κατάλυμα, να το δηλώνουν στην Airbnb μέσω τηλεφωνικής γραμμής υποστήριξης. Με πληροφορίες από τον Guardian.",https://www.kathimerini.gr/wp-content/uploads/2022/08/shutterstock_346901336.jpg?v=1660884058,Η πλατφόρμα ενοικίασης έχει δοκιμάσει ήδη την εν λόγω τεχνολογία στην Αυστραλία και αναμένεται να χρησιμοποιηθεί και στις ΗΠΑ και τον Καναδά. Φωτ.: Shutterstock
https://www.kathimerini.gr/world/561977320/airbnb-diathesimo-pros-enoikiasi-spiti-apo-tin-tainia-o-nonos/,Airbnb: Διαθέσιμo προς ενοικίαση σπίτι από την ταινία «Ο Νονός»,2022-07-28,17:51:27,Κόσμος,Newsroom,"Η κατοικία αρχιτεκτονικής Τυδώρ, με έξι μπάνια με πέντε υπνοδωμάτια χτίστηκε το 1930 και έχει όλη τη γοητεία εκείνης της εποχής σε συνδυασμό με πολλές σύγχρονες ανέσεις","Γιορτάζοντας την 50η επέτειο από την πρώτη προβολή της ταινίας «The Godfather» (Ο Νονός), η Airbnb προσφέρει στους θαυμαστές της θρυλικής κινηματογραφικής σειράς την ευκαιρία να διαμείνουν στην έπαυλη στο Στάτεν Άιλαντ, στη Νέα Υόρκη που χρησιμοποιήθηκε για τα εξωτερικά πλάνα του φιλμ του 1972. Η κατοικία αρχιτεκτονικής Τυδώρ, με έξι μπάνια με πέντε υπνοδωμάτια χτίστηκε το 1930 και έχει όλη τη γοητεία εκείνης της εποχής σε συνδυασμό με πολλές σύγχρονες ανέσεις για άνετη διαμονή. it’s an airbnb you can’t refuse: the home from the 1972 @godfathermovie. booking for this 30-night stay opens on july 27 at 1pm ET: https://t.co/S16KfnERuR pic.twitter.com/f1RG5dJFQ9 — Airbnb (@Airbnb) July 18, 2022 Η έπαυλη 580 τ.μ. διαθέτει επίσης έναν χώρο γραφείου που θα κάνει όσους επιλέξουν να περάσουν χρόνο σε αυτό να νιώσουν σαν μέλος της οικογένειας Κορλεόνε. Επιπλέον έχει επαγγελματικών προδιαγραφών κουζίνα, πλήρως εξοπλισμένη παμπ στο υπόγειο, αίθουσα παιχνιδιών και ένα πλήρες γυμναστήριο. Στο εσωτερικό, οι επισκέπτες θα βρουν ένα μεγάλο σαλόνι με πολυτελή δερμάτινα έπιπλα, δοκάρια από σκούρο ξύλο, ένα τζάκι για τις ψυχρές νύχτες και μια τεράστια τηλεόραση ιδανική για την προβολή των ταινιών της σειράς κατά τη διάρκεια της διαμονής τους. Υπάρχει ένα ακόμη σαλόνι με σκακιέρα έτοιμη για παιχνίδι. Στους εξωτερικούς χώρους της έπαυλης περιλαμβάνονται πισίνα με θαλασσινό νερό, σπιτάκι, υπαίθριο τζάκι και υπαίθριο φούρνο για πίτσα. Την κατοικία που χρησιμοποιήθηκε στην ταινία ως ο εξωτερικός χώρος της οικίας του Βίτο Κορλεόνε μπορούν να νοικιάσουν έως πέντε άτομα για τον Αύγουστο στην τιμή των 50 δολαρίων ανά διανυκτέρευση. Πηγή: ΑΠΕ – ΜΠΕ Ειδήσεις σήμερα Ακολουθήστε το kathimerini.gr στο Google News και μάθετε πρώτοι όλες τις ειδήσεις Δείτε όλες τις τελευταίες Ειδήσεις από την Ελλάδα και τον Κόσμο, στο kathimerini.gr ",https://www.kathimerini.gr/wp-content/uploads/2022/07/godfather-1.jpg?v=1659019834,Φωτ. Twitter/ @Airbnb
https://www.kathimerini.gr/economy/561969856/airbnb-paneyropaiki-protia-tis-elladas/,Airbnb: Πανευρωπαϊκή πρωτιά της Ελλάδας,2022-07-24,07:24:03,Οικονομία,Νίκος Ρουσάνογλου,Αυξημένη κατά 26% η ζήτηση για βραχυχρόνιες μισθώσεις σε σύγκριση με το 2019,"Με τον ταχύτερο ρυθμό σε πανευρωπαϊκό επίπεδο ανακάμπτει ο τομέας των βραχυχρόνιων μισθώσεων στην Ελλάδα, ακολουθώντας σε άμεση αντιστοιχία τη γενικότερη πορεία του τουρισμού φέτος. Σύμφωνα με την τελευταία μηνιαία έρευνα της AirDNA, προκύπτει ότι η ζήτηση για βραχυχρόνιες μισθώσεις κατά τη θερινή περίοδο, με βάση τις κρατήσεις που έχουν γίνει για τους μήνες Ιούλιο, Αύγουστο και Σεπτέμβριο, καταγράφει αύξηση της τάξεως του 26,5% σε σχέση με το αντίστοιχο διάστημα του 2019, αποτελώντας την κορυφαία επίδοση πανευρωπαϊκά. Αντίστοιχα, τον μήνα Ιούνιο, η αύξηση των διανυκτερεύσεων από το 2019 διαμορφώθηκε σε 27,2%, ενώ ακολουθούν η Γερμανία με αύξηση 26,1% και η Γαλλία με αύξηση 17,5%. Συγκριτικά με τον αντίστοιχο μήνα του 2021, η αύξηση της ζήτησης στην Ελλάδα άγγιξε το 99,6%, κατατάσσοντας τη χώρα στην τρίτη θέση, πίσω μόνο από την Κροατία, όπου η αύξηση των διανυκτερεύσεων άγγιξε το 131,8% και τη Νορβηγία, με αύξηση της τάξεως του 117%. Σε πρόσφατη παρουσίαση του αντιπροέδρου του τομέα έρευνας της AirDNA, Τζέιμι Λέιν, στο πλαίσιο διαδικτυακής ενημέρωσης του ελληνικού τμήματος του ULI (Urban Land Institute), προέκυψε ότι οι περιοχές που καταγράφουν τη μεγαλύτερη αύξηση της ζήτησης σε σχέση με το 2019, είναι τα Δωδεκάνησα με 46,8%. Η μεγαλύτερη αύξηση της ζήτησης συγκριτικά με το 2019 καταγράφεται στα Δωδεκάνησα (46,8%). Ακολουθούν οι Κυκλάδες με αύξηση κατά 43,8%, η Ηπειρος με 38,9%, τα νησιά του Ιονίου με 35,6% και η Κρήτη με 36,2%. Οσον αφορά τις επιμέρους περιοχές, στην κορυφή της ζήτησης για το φετινό καλοκαίρι βρίσκεται η Κως με αύξηση κατά 101,7% έναντι του 2019, ενώ έπεται η Τήνος με αύξηση κρατήσεων κατά 59,7%, η Σαντορίνη με άνοδο κατά 58,3%, η Κέρκυρα (57,2%), η Ζάκυνθος (51,7%), ενώ στη Ρόδο η αύξηση αγγίζει το 44,7%. Στις Κυκλάδες, σημαντική αύξηση καταγράφουν επίσης η Νάξος με 51,5%, η Μήλος με 50,4% και η Μύκονος με 38,8%. Στον αντίποδα, σε σχέση με το 2019, η ζήτηση στο κέντρο της Αθήνας είναι μόλις 1,4% υψηλότερη. Πρόκειται για μια ένδειξη ότι ναι μεν η αγορά του λεκανοπεδίου έχει πλέον επιστρέψει στα προ πανδημίας επίπεδα, ωστόσο οι περισσότεροι ξένοι επισκέπτες προτιμούν σε μεγαλύτερο βαθμό κάποιον τουριστικό προορισμό, τουλάχιστον φέτος. Θετικά είναι τα μηνύματα και από το μέτωπο της πληρότητας. Ειδικότερα, η μέση πληρότητα τον Ιούνιο σημείωσε αύξηση κατά 8,4% έναντι του αντίστοιχου μήνα του 2019, πίσω μόνο από την Ιταλία και την Πορτογαλία, όπου η πληρότητα αυξήθηκε κατά 12,9% και 12,2% αντίστοιχα. Αυτό οφείλεται ίσως στο γεγονός ότι σε αμφότερες τις χώρες η προσφορά καταλυμάτων παραμένει κατά 16,2% χαμηλότερη από το 2019, τη στιγμή που στην Ελλάδα σημειώθηκε μια αύξηση της τάξεως του 5,1% σε πανελλαδικό επίπεδο. Σήμερα, υπολογίζεται ότι ο συνολικός αριθμός των καταλυμάτων που λειτουργούν σε πλατφόρμες βραχυχρόνιας μίσθωσης ανέρχεται σε 120.000 πανελλαδικά. Από την άλλη πλευρά όμως στην Ελλάδα, η ζήτηση αυξήθηκε κατά 27,2%, έναντι αύξησης κατά 6,8% στην Ιταλία και μόλις 0,5% στην Πορτογαλία (Ιούνιος 2022 – Ιούνιος 2019). Οσον αφορά τις τιμές ανά διανυκτέρευση, στην Ελλάδα παρατηρείται αύξηση κατά 7,3% σε σχέση με πέρυσι, ωστόσο για τους επόμενους μήνες διαφαίνεται μια τάση υποχώρησης κατά 1,1% σε σχέση με το αντίστοιχο περυσινό διάστημα. Αυτό σημαίνει ότι η χώρα θα είναι αρκετά ανταγωνιστική, εξηγώντας ίσως και την προτίμηση που δείχνουν οι ξένοι επισκέπτες προς τα εγχώρια καταλύματα βραχυχρόνιων μισθώσεων.",https://www.kathimerini.gr/wp-content/uploads/2022/07/88c8b2c90d38aa3bd6cef62398be501b_airbnb-1.jpg?v=1658515861,"Οι τιμές ανά διανυκτέρευση στην Ελλάδα είναι αυξημένες κατά 7,3% σε σχέση με πέρυσι, ωστόσο για τους επόμενους μήνες διαφαίνεται μια τάση υποχώρησης κατά 1,1%."
https://www.kathimerini.gr/world/561967168/sto-airbnb-ton-pisinon-oi-voyties-kai-ta-oneira-noikiazontai/,"Στο «Airbnb της πισίνας», οι βουτιές και τα όνειρα νοικιάζονται",2022-07-21,12:26:37,Κόσμος,Newsroom,"Το Swimply δεν είναι απλά μια εφαρμογή που προσφέρει δροσερές πισίνες για μίσθωση, αλλά, κυρίως, πουλάει το lifestyle που πολλοί θα ήθελαν να έχουν και δεν μπορούν αλλιώς","Στην εποχή του Airbnb και των άπειρων apps, μπορείς να νοικιάσεις σχεδόν οτιδήποτε θέλεις. Και πώς να μην νοικιάσεις την πισίνα σου, αν έχεις μία, ειδικά τώρα, που διανύουμε παγκοσμίως ένα παραπάνω από ζεστό καλοκαίρι. Ο Καρλ Τρέντγουελ ζει στο Πάολι της Πενσιλβάνια και στην αυλή του έχει μια νεφρόσχημη πισίνα. Κάτι που μπορεί να χαρεί οποιαδήποτε ώρα της ημέρας, αλλά, πόσες πραγματικά ώρες το κάνει αυτό; Σίγουρα λίγες για να κρατάει την πισίνα μόνο για τον εαυτό του. Ο 40χρονος, που κατά τ’ άλλα, εργάζεται στον κλάδο της βιοτεχνολογίας, δεν είδε την πισίνα του μόνο ως μια μικρή όαση δροσιάς, αλλά ως ευκαιρία. Γι’ αυτό και την προσέθεσε στο Swimply, μια εφαρμογή, δηλαδή, που λειτουργεί λίγο-πολύ όπως και το Airbnb και όποιος έχει πισίνα στις ΗΠΑ (αλλά και τον Καναδά και την Αυστραλία) μπορεί να την προσθέσει στην εφαρμογή και οι ενδιαφερόμενοι, με την σειρά τους, να την νοικιάσουν με την ώρα. Η ποικιλία είναι μεγάλη, με περίπου 25.000 διαθέσιμες πισίνες, που κοστίζουν μεταξύ 15 και 300 δολαρίων. Έτσι, ένα ζεστό καλοκαιρινό πρωινό στην πισίνα, όσο ο Τρέντγουελ ποτίζει το γρασίδι, τις βουτιές τους στην πισίνα απολαμβάνουν η Ροντ Γουάνγκ και ο σύζυγός της, μαζί με τους Βάραμς, ένα φιλικό τους ζευγάρι. Για δύο ώρες, η πισίνα κοστίζει 140 δολάρια, οπότε, πηγαίνοντας μαζί, το κάθε ζευγάρι πληρώνει εν τέλει τα μισά. Όπως παραδέχεται ο ιδιοκτήτης της πισίνας, «Έχω πολύ επιχειρηματικό μυαλό. Δεν έχουν αυτή την χαρά στην δική τους αυλή. Γιατί να μην την μοιραστώ;». Ανάλογα την περίσταση, αλλάζει πάντως και η προσφορά από τον Τρεντγουελ. Όπως, για παράδειγμα, όταν νοίκιασε την πισίνα για ένα πάρτι 25 νηπίων, οπότε και η χρέωση ανήλθε στα 500 δολάρια, με ανοιχτό το μπάνιο του σπιτιού, ενώ, αν κάποιος θέλει να νοικιάσει και το γκριλ, θα πρέπει να πληρώσει 35 δολάρια επιπλέον. Ως τώρα, το φετινό καλοκαίρι, ο Τρέντγουελ έχει νοικιάσει την πισίνα του 45 φορές, με τον Αύγουστο να είναι ακόμα μπροστά μας. Η Λιζ Τζαφ της Washington Post βρίσκει το όλο concept του Swimply μια «πανέξυπνη κίνηση», που μπορεί να προσφέρει μια αίσθηση σύντομων διακοπών, ακόμα κι αν, το γεγονός ότι κανείς βρίσκεται σε ιδιωτικό χώρο να μοιάζει λίγο άβολο αρχικά. Υπολογίζεται πως στις ΗΠΑ, υπάρχουν μόνο 8.7 εκατομμύρια νοικοκυριά που έχουν δική τους ιδιωτική πισίνα. Έχοντας την ευκαιρία να νοικιάσει κανείς μια πισίνα, έστω για λίγες ώρες, δεν απολαμβάνει μόνο λίγη δροσιά, αλλά υιοθετεί συγχρόνως, ένα lifestyle πιο «ακριβό» που ίσως δεν καταφέρει να έχει ποτέ αλλιώς. Ο CEO και συνιδρυτής της Swimply, Μπάνιμ Λάσκιν, χαρακτηρίζει την παραπάνω δυνατότητα «μια εκδημοκρατικοποίηση της χλιδής». Μάλιστα, κατά την διάρκεια της πανδημίας, το Swimply είδε τις δουλειές του σχεδόν να διπλασιάζονται, μιας και μια ιδιωτική πισίνα σε κάποιους έμοιαζε η μοναδική δυνατή διέξοδος. Όλα ξεκίνησαν όταν πίσω στο 2018, ο Λάσκιν νοίκιασε την πισίνα μιας φίλης του και συνειδητοποίησε, πως αυτό θα μπορούσε να γίνει ενός είδους επιχείρηση. Μάλιστα, σκέφτεται να επεκτείνει τις δραστηριότητες της εταιρείας και σε γήπεδα μπάσκετ και τένις, κουζίνες και στούντιο ηχογράφησης. Κάτι μας λέει πως δεν αργεί ο καιρός που κάθε είδους χώρος ή δωμάτιο, θα έχει την δική του εφαρμογή και ο καθένας θα μπορεί να απολαμβάνει αυτό που θέλει, «αγοράζοντας» για λίγο, την ζωή που θα ήθελε να έχει. Με πληροφορίες από την Washington Post.",https://www.kathimerini.gr/wp-content/uploads/2022/07/alain.jpg?v=1658395246,Ο Αλέν Ντελόν στην «Πισίνα» (1969) του Ζακ Ντερέ. Φωτ.: Avco Embassy Pictures
https://www.kathimerini.gr/economy/561966784/toyrismos-nea-kontra-metaxy-xenodochon-kai-airbnb/,Τουρισμός: Νέα κόντρα μεταξύ ξενοδόχων και Airbnb,2022-07-21,21:49:49,Οικονομία,Newsroom,Αντιδρούν στην ένταξη βραχυχρόνιων μισθώσεων στο «Τουρισμός για όλους»,"Νέα κόντρα έχει ξεσπάσει μεταξύ των ξενοδόχων και των ιδιοκτητών καταλυμάτων που διατίθενται μέσω βραχυχρόνιων μισθώσεων. Αιτία αυτή τη φορά είναι το πρόγραμμα «Τουρισμός για όλους 2022», που είναι προϋπολογισμού 31 εκατ. ευρώ και προβλέπει την επιδότηση των τουριστικών δαπανών διαμονής τόσο για ξενοδοχεία όσο και για καταλύματα σε όλη τη χώρα. Ωστόσο, ο ξενοδοχειακός κλάδος διαφωνεί με την ένταξη στο πρόγραμμα και των τουριστικών καταλυμάτων που διατίθενται μέσω Airbnb, με τον πρόεδρο της Πανελλήνιας Ομοσπονδίας Ξενοδόχων (ΠΟΞ) Γρηγόρη Τάσιο να κάνει λόγο για αθέμιτο ανταγωνισμό εις βάρος των νόμιμα αδειοδοτημένων επιχειρήσεων. Κατά το σκεπτικό του ξενοδοχειακού κλάδου, τα ξενοδοχεία λειτουργούν βάσει συγκεκριμένης νομοθεσίας, πρέπει να εξασφαλίζουν συγκεκριμένες αδειοδοτήσεις και να πληρούν ορισμένες προδιαγραφές, για τις οποίες ελέγχονται αυστηρά. «Πρόκειται για υποχρεώσεις που έχουν προβλεφθεί από την πολιτεία προκειμένου να διασφαλίζεται το επίπεδο των παρεχόμενων στους πελάτες τους υπηρεσιών βάσει της κατηγορίας του κάθε καταλύματος», σύμφωνα με τον κ. Τάσιο. Επίσης, κατά τον ίδιο, τα καταλύματα που διατίθενται μέσω Airbnb δεν πληρούν προδιαγραφές υγιεινής και ασφάλειας, ενώ δεν διασφαλίζονται ένα ελάχιστο επίπεδο παρεχόμενων υπηρεσιών, υγιεινής και ασφάλειας και συγκεκριμένες υποχρεώσεις (όπως ΦΠΑ, φόρος διαμονής, ασφάλιση στον ΕΦΚΑ και τέλος διαμονής παρεπιδημούντων). Ωστόσο, ο πόλεμος ανάμεσα στα ξενοδοχεία και τα καταλύματα που διατίθενται μέσω Airbnb είναι διαρκείας. Οπως έχει ακόμη αναφέρει στην «Κ» ο πρόεδρος του Συνδέσμου Ελληνικών Τουριστικών Επιχειρήσεων (ΣΕΤΕ) Γιάννης Ρέτσος, «η πολιτεία έχει ξεκάθαρα ορίσει τι είναι ξενοδοχείο και πώς λειτουργεί η βραχυχρόνια μίσθωση, και έχει και τους απαραίτητους ελεγκτικούς μηχανισμούς για να διασφαλίσει ότι η δημιουργία των νέων προϊόντων θα βοηθήσει τον υγιή ανταγωνισμό και θα είναι σε όφελος του καταναλωτή». Για αθέμιτο ανταγωνισμό εις βάρος των νόμιμα αδειοδοτημένων επιχειρήσεων κάνει λόγο ο πρόεδρος της Ομοσπονδίας Ξενοδόχων. Τα τελευταία χρόνια έχει δημιουργηθεί ένας πολύ μεγάλος αριθμός επιχειρήσεων ενοικίασης κατοικιών και αυτοτελών δωματίων που λειτουργούν ως ξενοδοχεία υπό τον μανδύα των βραχυχρόνιων μισθώσεων. Οπως τεκμηριώνεται επισήμως, υπάρχουν δεκάδες μεγάλες τέτοιες επιχειρήσεις ανά την επικράτεια, και ειδικά στις μητροπολιτικές περιφέρειες, που εκμεταλλεύονται ολόκληρα κτίρια με αυτόνομα δωμάτια που τα ενοικιάζουν σε ξένους ταξιδιώτες μέσα από ηλεκτρονικές πλατφόρμες τύπου Airbnb. Λειτουργούν, δε, ως ξενοδοχεία, χωρίς όμως να πληρούν τις απαιτούμενες φορολογικές και κανονιστικές υποχρεώσεις. Το 2019 οι βραχυχρόνιες μισθώσεις δωματίων ή διαμερισμάτων που γίνονται από επαγγελματίες και όχι από μεμονωμένους ιδιώτες άγγιξαν σε αξία τα 500 εκατ. ευρώ, σύμφωνα με εκτιμήσεις της αγοράς αλλά και φορέων του τουρισμού. Μελέτη της Grant Thornton προσδιορίζει το μερίδιο των βραχυχρόνιων μισθώσεων στις συνολικές ταξιδιωτικές εισπράξεις (18,2 δισ. το 2019) στο 10%, ενώ έρευνα του Ινστιτούτου του Συνδέσμου Ελληνικών Τουριστικών Επιχειρήσεων κάνει λόγο για τζίρο που ξεπέρασε τα 2 δισ. ευρώ το 2019. Από την πλευρά της η Ενωση Ξενοδόχων Αθηνών – Αττικής και Αργοσαρωνικού (ΕΞΑΑΑ) σημειώνει πως επί σειρά ετών «κρούει τον κώδωνα του κινδύνου» για τη λεγόμενη «φέρουσα ικανότητα» της Αθήνας σε τουριστικές κλίνες, για την ανάγκη τήρησης του μέτρου στην προσφορά τουριστικών κλινών, για το πλήθος των κοινωνικών προβλημάτων που έχουν προκύψει, για τον ήδη έντονο – αθέμιτο ανταγωνισμό που επικρατεί. Πράγματι, η ραγδαία ανάπτυξη των επιχειρήσεων βραχυχρόνιων μισθώσεων έχει ενοχοποιηθεί και για το φαινόμενο του υπερτουρισμού αλλά και της εκτόπισης του τοπικού πληθυσμού από συγκεκριμένους προορισμούς υψηλής τουριστικής αξίας, όπως για παράδειγμα η Σαντορίνη. Εκεί κατά την τελευταία δεκαετία οι ξενοδοχειακές μονάδες έχουν αυξηθεί κατά μόλις 9% και τα δωμάτιά τους κατά 22% (λιγότερα από 1.500 επιπλέον ξενοδοχειακά δωμάτια), αλλά τα διατιθέμενα καταλύματα από πλατφόρμες τύπου Airbnb (οι οποίες συνεργάζονται αδιακρίτως και με επιχειρήσεις μαζικής διάθεσης ακινήτων, που λειτουργούν στην ουσία ως άτυπα ξενοδοχεία, και όχι μόνο με μεμονωμένους ιδιώτες) έχουν ξεπεράσει τα 3.350, αναφέρει σχετική μελέτη του πολεοδόμου μηχανικού Π. Βουλέλλη που έγινε για λογαριασμό του Δήμου Θήρας.",https://www.kathimerini.gr/wp-content/uploads/2022/07/DOC-20210909-15484766-2.jpg?v=1658389755,Φωτ. SHUΤTERSTOCK.
https://www.kathimerini.gr/economy/561946732/londino-alma-ton-enoikion-meso-airbnb/,Λονδίνο: Άλμα των ενοικίων μέσω Airbnb,2022-07-08,09:40:42,Οικονομία,BLOOMBERG,"Σε υψηλότατα επίπεδα κυμαίνεται το κόστος ενοικίασης ενός ολόκληρου σπιτιού στο Λονδίνο στην πλατφόρμα Airbnb, η οποία συνδέει τους τουρίστες και επισκέπτες με τους ιδιοκτήτες δωματίων, διαμερισμάτων και οικιών.","Σε υψηλότατα επίπεδα κυμαίνεται το κόστος ενοικίασης ενός ολόκληρου σπιτιού στο Λονδίνο στην πλατφόρμα Airbnb, η οποία συνδέει τους τουρίστες και επισκέπτες με τους ιδιοκτήτες δωματίων, διαμερισμάτων και οικιών. Η ζήτηση έχει εκτοξευθεί μεν, η καταχώριση καταλυμάτων, ωστόσο, υστερεί και δεν έχει φθάσει τα προ πανδημίας επίπεδα. Η ανάκαμψη από τον κορωνοϊό σημαίνει πως στη βρετανική πρωτεύουσα μια μέση τιμή για τη διανυκτέρευση σε ένα ολόκληρο σπίτι διαμορφώνεται σε επίπεδα περίπου 25% υψηλότερα από ό,τι ήταν το 2019, σύμφωνα με το Inside Airbnb, το οποίο συλλέγει δεδομένα από καταχωρίσεις στον ιστότοπο της Airbnb. Εν τω μεταξύ, επειδή πλέον σε ορισμένους κλάδους μειώνεται η τηλεργασία, οι εργαζόμενοι επιστρέφουν στο γραφείο και αναζητούν στέγη σε πολυτελείς γειτονιές, όπως αυτές του Ουεστμίνστερ, του Κένσινγκτον και του Τσέλσι. Οι περιοχές αυτές, οι οποίες θεωρούνται και οι ακριβότερες της πόλης, έχουν ενδιαφέρον και για τους επισκέπτες. Ενα σπίτι στο Ουεστμίνστερ κοστίζει περίπου 256 στερλίνες τη βραδιά με τα δεδομένα του Μαΐου, ήτοι περίπου 300 ευρώ. Τα δεδομένα της υπηρεσίας Inside της Airbnb περιορίζονται στη μέση τιμή για ένα ολόκληρο διαμέρισμα ή σπίτι, που είναι διαθέσιμο για 90 ημέρες ή περισσότερες στον ιστότοπο. «Τα μεμονωμένα δεδομένα δεν αντικατοπτρίζουν με ακρίβεια τη δραστηριότητα στην πλατφόρμα Airbnb», δήλωσε εκπρόσωπος της εταιρείας. «Σχεδόν οι μισοί χρήστες του Λονδίνου είπαν ότι η Airbnb τους εξοικονόμησε χρήματα και πως η πλατφόρμα μας είναι ευέλικτη, ενόσω η ζήτηση για καταλύματα στις πόλεις ανακάμπτει και η προσφορά στέγης ανανεώνεται συνολικά». Από πλευράς της κυβέρνησης του Ηνωμένου Βασιλείου, αυτή εξετάζει τους περιορισμούς στις βραχυπρόθεσμες μισθώσεις ως μέρος μιας ανασκόπησης των επιπτώσεων που έχουν πλατφόρμες όπως η Airbnb σε κατοίκους δημοφιλών τουριστικών προορισμών, συμπεριλαμβανομένου του Λονδίνου. Οι νέοι κανόνες θα μπορούσαν να περιλαμβάνουν επιθεωρήσεις ακινήτων για την επιβολή κανονισμών σχετικά με τον θόρυβο, την ασφάλεια και την αντικοινωνική συμπεριφορά, ανέφεραν κυβερνητικοί εκπρόσωποι. «Ιστότοποι για διακοπές, όπως η Airbnb, έχουν βοηθήσει στην τόνωση του τουρισμού σε ολόκληρη τη χώρα, αλλά πρέπει να διασφαλίσουμε ότι αυτό δεν θα εκδιώξει τους κατοίκους από τις κοινότητές τους», δήλωσε ο υπουργός Στέγασης Στιούαρτ Αντριου, όταν ξεκίνησε η σχετική διαβούλευση τον περασμένο μήνα. «Αναλαμβάνουμε ήδη δράση για να αντιμετωπίσουμε το ζήτημα των δεύτερων σπιτιών, καθώς και των άδειων σε ορισμένες περιοχές, δίνοντας τη δυνατότητα στα τοπικά κοινοτικά συμβούλια να χρεώνουν έως και τον διπλάσιο δημοτικό φόρο». Ειδικότερα, το συμβούλιο της κομητείας του Βόρειου Γιορκσάιρ, δημοφιλούς επιλογής των τουριστών χάρις στα εθνικά του πάρκα, πρότεινε την εισαγωγή του δημοτικού φόρου το 2024. Μια μέση τιμή για τη διανυκτέρευση σε ένα ολόκληρο σπίτι διαμορφώνεται σε επίπεδα περίπου 25% υψηλότερα από ό,τι το 2019. Αν και οι τιμές έχουν εκτοξευθεί, ο αριθμός των καταχωρίσεων καταλυμάτων στο Λονδίνο δεν έχει επανέλθει στα προ πανδημίας επίπεδα, όπως δείχνουν τα στοιχεία της Inside Airbnb. Υπήρχαν περίπου 14.000 ολόκληρα ακίνητα διαθέσιμα στον ιστότοπο στο Λονδίνο τον Μάιο, περίπου το ένα τρίτο κάτω από τα επίπεδα-ρεκόρ του 2020. Η μέση ημερήσια τιμή για ένα δωμάτιο ξενοδοχείου στο Λονδίνο, τέλος, ήταν περίπου 151 λίρες τον Απρίλιο, ήτοι σχεδόν 177 ευρώ, σύμφωνα με προκαταρκτικά στοιχεία που συγκέντρωσε η εταιρεία ερευνών STR.",https://www.kathimerini.gr/wp-content/uploads/2022/07/d646b2fb1a7a73b243eda8055b6fada4_INT25839854-1.jpg?v=1657231023,Η ανάκαμψη της ζήτησης για στέγη στο Λονδίνο οφείλεται τόσο στην άνοδο του τουρισμού όσο και στο γεγονός ότι μειώθηκε η τηλεργασία και οι εργαζόμενοι επιστρέφουν στο γραφείο. [EPA]
https://www.kathimerini.gr/world/561933733/freno-sta-parti-vazei-i-airbnb/,Φρένο στα πάρτι βάζει η Airbnb,2022-06-30,19:42:20,Κόσμος,Newsroom,Η πλατφόρμα απαγορεύει οριστικά την ενοικίαση καταλύματος για «κάθε τελετή»,"ΣΑΝ ΦΡΑΝΣΙΣΚΟ. Καθολική απαγόρευση των πάρτι σε ενοικιαζόμενα καταλύματα που διαχειρίζεται ανακοίνωσε η εταιρεία Airbnb, μονιμοποιώντας την προσωρινή απαγόρευση που είχε επιβληθεί από την πλατφόρμα με αφορμή την πανδημία του κορωνοϊού. Η εταιρεία απαγορεύει, έτσι, «κάθε τελετή ή ταραχώδες πάρτι», στα οποία περιλαμβάνονται οι ανοικτές προσκλήσεις. Αποκλείονται επίσης από την πλατφόρμα τα «σπίτια για πάρτι», τα οποία ενοικιάζονταν για ένα βράδυ με σκοπό τη φιλοξενία φίλων των ενοικιαστών. Τα σπίτια αυτά και οι θορυβώδεις συγκεντρώσεις σε ενοικιαζόμενα καταλύματα έχουν προκαλέσει μεγάλα νομικά –αλλά και οικονομικά– προβλήματα στην επιτυχημένη πλατφόρμα. Το 2019, η Airbnb επέβαλε απαγόρευση στην ενοικίαση σπιτιών για ένα πάρτι, υποχρεώνοντας τους πελάτες τους να αποδεχθούν ιδιαίτερα περιοριστικό κατάλογο επιτρεπόμενων δραστηριοτήτων. Οι απαγορεύσεις αυτές δεν προήλθαν από την πανδημία του κορωνοϊού, αλλά εξαιτίας περιστατικού δολοφονίας πέντε ανθρώπων το 2019 σε κατοικία που ενοικιάστηκε μέσω Airbnb. Το 2020, η εταιρεία επέλεξε να απαγορεύσει όλα τα πάρτι, αυτή τη φορά σε μια προσπάθεια να περιορίσει την εξάπλωση της COVID-19. Το 2021, περισσότεροι από 6.600 πελάτες τιμωρήθηκαν με αναστολή συνδρομής για παραβίαση απαγορευτικών κανόνων. Η εταιρεία ανέφερε ότι μετά την επιβολή των κανόνων αυτών, τον Αύγουστο του 2020, οι αναφορές για πραγματοποίηση ενοχλητικών πάρτι σε ιδιοκτησίες που πρακτορεύει υποχώρησαν κατά 44%. «Η προσωρινή απαγόρευση αποδείχθηκε αποτελεσματική. Σήμερα κωδικοποιούμε επίσημα την πολιτική μας αυτή», ανέφερε η Airbnb σε μήνυμα στο μπλογκ της. Η ουσία της ενοικίασης ακινήτων μέσω πλατφόρμας, όμως, σημαίνει ότι ο ιδιοκτήτης ή διαχειριστής δεν μπορεί να έχει διαρκή εποπτεία της ιδιοκτησίας του και δεν μπορεί να προλάβει παραβιάσεις των κανόνων. Η απουσία του ιδιοκτήτη και η «ανέπαφη» παραλαβή κλειδιών σημαίνει ότι οι πελάτες μπορούν να διοργανώσουν ανενόχλητοι πάρτι και να κρύψουν τα ίχνη τους, καθαρίζοντας επιμελώς τον χώρο μετά την ολοκλήρωση των κορυβαντισμών. Η Airbnb αναφέρει ότι όσοι πελάτες παραβιάσουν τους νέους αυτούς κανόνες θα τιμωρούνται με προσωρινή αναστολή της συνδρομής τους ή ακόμη και με οριστική απομάκρυνση από την πλατφόρμα. Το 2021, περισσότεροι από 6.600 πελάτες τιμωρήθηκαν με αναστολή συνδρομής από την Airbnb για παραβίαση της απαγόρευσης των πάρτι. Την ορθότητα της νέας πολιτικής επιβεβαιώνει η Κέιτι Λιτλ, η οποία ενοικίασε το σπίτι της έξω από τη Νέα Ορλεάνη μέσω της Airbnb, για να διαπιστώσει την επόμενη ημέρα ότι το οίκημα είχε γίνει σκηνικό γιγάντιου πάρτι εφήβων. «Βρήκαμε φώτα πίστας ντίσκο, στύλο για αισθησιακό χορό, την τουαλέτα να έχει αποκολληθεί από τον τοίχο για να πεταχτεί στην αυλή, ναρκωτικά, ανηλίκους και ένα γονέα, ο οποίος είχε νοικιάσει το σπίτι για το πάρτι των παιδιών», εξηγεί η Λιτλ. Πηγή: A.P.",https://www.kathimerini.gr/wp-content/uploads/2022/06/fd2e95c9f30036e7f3e6c92de2b77197_shutterstock_1123089134-1.jpg?v=1656538140,Η απουσία του ιδιοκτήτη και η «ανέπαφη» παραλαβή κλειδιών σημαίνει ότι οι πελάτες μπορούν να διοργανώσουν ανενόχλητοι πάρτι και στη συνέχεια να κρύψουν τα ίχνη τους καθαρίζοντας επιμελώς. Φωτ. SHUTTERSTOCK
https://www.kathimerini.gr/economy/561891454/airbnb-i-ellada-proti-se-zitisi/,Airbnb: Η Ελλάδα πρώτη σε ζήτηση,2022-06-03,12:40:03,Οικονομία,Ηλίας Μπέλλος,Αλμα 237% της ζήτησης για βραχυχρόνιες μισθώσεις κατοικιών σε σχέση με πέρυσι,"Ανάκαμψη της τάξεως του 237,3% σε σχέση με πέρυσι και σε επίπεδα υψηλότερα ακόμα και από αυτά του 2019 εμφανίζει η διεθνής ζήτηση για βραχυχρόνιες μισθώσεις κατοικιών στην Ελλάδα φέτος το καλοκαίρι.Τα στοιχεία αυτά, που προκύπτουν από τα στατιστικά της AirDNA η οποία παρακολουθεί τον κλάδο, μαρτυρούν όχι μόνο τη δημοφιλία της χώρας αλλά και τη μετατόπιση ενός μεγάλου μέρους της αγοράς φιλοξενίας από την παραδοσιακή ξενοδοχία στις νέου τύπου μορφές διαμονής, όπως είναι οι βραχυχρόνιες μισθώσεις. Παράλληλα εξηγούν και την αυξημένη είσοδο νέων καταλυμάτων στην αγορά των βραχυχρόνιων μισθώσεων, συχνά δε με μαζικό τρόπο που ανταγωνίζεται ευθέως, και αθέμιτα κατά τους ξενοδόχους, τον ξενοδοχειακό κλάδο. Σύμφωνα με στοιχεία του Ινστιτούτου του Συνδέσμου Ελληνικών Τουριστικών Επιχειρήσεων του 2019, οι διαθέσιμες στην Ελλάδα κλίνες προς ενοικίαση μέσω των βραχυχρόνιων μισθώσεων ανέρχονταν στα επίπεδα των 800.000, μέγεθος σχεδόν παρόμοιο με τα 870.000 κρεβάτια που είναι διαθέσιμα σε ελληνικά ξενοδοχεία σύμφωνα με το Ξενοδοχειακό Επιμελητήριο Ελλάδος. Κατά το 2021 ο ελληνικός τουρισμός εν γένει εκτιμάται ότι ανέκτησε το περίπου 50% της δραστηριότητας του 2019, τελευταίο έτος πριν ενσκήψει η πανδημία που οδήγησε σε βαθιά ύφεση τον τομέα. Ειδικά όμως οι βραχυχρόνιες μισθώσεις υπολογίζεται πως ανέκτησαν μεγαλύτερο ποσοστό, της τάξης του 60%, καθώς προτιμήθηκαν λόγω της ιδιωτικότητας που εξασφαλίζουν σε σχέση με τη μαζικότερη φιλοξενία σε ξενοδοχεία. Επομένως, αφού η ζήτηση αυξάνεται κατά 237,3% φέτος, συνάγεται πως το φετινό καλοκαίρι οι βραχυχρόνιες μισθώσεις θα αυξηθούν κατά περίπου 16% σε σχέση με το καλοκαίρι του 2019. Πρωτιά της Ελλάδας μεταξύ 20 μεγάλων ευρωπαϊκών αγορών – Στην 7η θέση η Αθήνα. Μελέτη της Grant Thornton υπολόγισε πως πριν από την κρίση της πανδημίας οι βραχυχρόνιες μισθώσεις –η πλειονότητα των οποίων έχει πάψει να γίνεται με μεμονωμένα ακίνητα ιδιωτών και έχει περάσει πλέον σε οργανωμένες επιχειρήσεις– ανέρχονταν στο 10% της ετήσιας τουριστικής δαπάνης, ενώ η μεγέθυνση αυτής της αγοράς σε όρους μεριδίων συνεχίστηκε κατά την πανδημία. Ανάλογα ευρήματα κατέγραψε και έρευνα του Ινστιτούτου του Συνδέσμου Ελληνικών Τουριστικών Επιχειρήσεων (ΙΝΣΕΤΕ). Σε οικονομικό αποτέλεσμα αυτά τα μεγέθη μεταφράζονται σε ετήσιο τζίρο που προσέγγισε τα 2 δισ. ευρώ το 2019, τελευταίο έτος πριν από την πανδημία. Σύμφωνα με τα τελευταία στοιχεία της AirDNA, που αφορούν δεδομένα τα οποία συγκεντρώθηκαν μετά την πρώτη εβδομάδα του Μαΐου, μετά την Ελλάδα, που είναι πρώτη μεταξύ των 20 ευρωπαϊκών χωρών με τη μεγαλύτερη αύξηση ζήτησης για βραχυχρόνιες μισθώσεις αυτό το καλοκαίρι, έρχεται η Κροατία με ρυθμό αύξησης 209%, και ακολουθούν η Πορτογαλία με 200%, η Ιταλία με 153,1%, η Ουγγαρία με 140,3%, η Αυστρία με 136,1%, η Νορβηγία με 134,3%, η Ισπανία με 112,9%, η Τσεχία με 107,4% και η Πολωνία με 105% στη δέκατη θέση. Η αναβάθμιση της ποιότητας των διατιθέμενων για βραχυχρόνιες μισθώσεις ακινήτων σε συνδυασμό με τον περιορισμένο σε σχέση με τη ζήτηση αριθμό τους, αλλά και η τάση των ταξιδιωτών να δαπανούν περισσότερα χρήματα για να έχουν τη «γνήσια» εμπειρία διαμονής που επιθυμούν, δηλαδή την εμπειρία να ζουν σαν κάτοικοι του προορισμού, αναφέρονται μεταξύ των λόγων μεγέθυνσης της συγκεκριμένης αγοράς. Το εισόδημα που εξασφαλίζουν στους ιδιοκτήτες τους οι βραχυχρόνιες μισθώσεις συγκριτικά με τις συμβατικές είναι ο βασικός λόγος που ολοένα και περισσότερα σπίτια, διαμερίσματα, εξοχικά ή και απλά δωμάτια μπαίνουν στην αγορά. Σύμφωνα με τα σχετικά στοιχεία, ένα μέσο διαμέρισμα τρίτου ορόφου, επιφάνειας 75 τ.μ., σε πολυκατοικία του 1980, αλλά πλήρως ανακαινισμένο, μπορεί να εξασφαλίσει μηνιαία έσοδα της τάξεως των 2.000 ευρώ. Το ποσό αυτό προϋποθέτει την εξασφάλιση πληρότητας της τάξεως των 24 ημερών ανά μήνα και τη μέση τιμή στα επίπεδα των 85 ευρώ την ημέρα. Τα μεγέθη αυτά αποτελούν μέσο όρο έτους, καθώς τους θερινούς μήνες, και ιδίως την περίοδο από τις αρχές Ιουνίου έως και τα τέλη Σεπτεμβρίου, οι τιμές είναι υψηλότερες. Επιπλέον, σε περιοχές υψηλής ζήτησης όπως στο κέντρο της Αθήνας τα έσοδα είναι ακόμα μεγαλύτερα. Σύμφωνα με στοιχεία που επεξεργάστηκε για λογαριασμό της «Κ» η εταιρεία ερευνών βραχυχρόνιων μισθώσεων AirDNA, κατά το φετινό καλοκαίρι οι υψηλότερες τιμές εντοπίζονται στα καταλύματα της περιοχής της Ακρόπολης, με 165,8 ευρώ/διανυκτέρευση, αύξηση κατά 84% σε σχέση με το 2019 και κατά 54% από πέρυσι. Δηλαδή, αν αυτό το ακίνητο εξασφαλίσει πληρότητα για το 80% των διαθέσιμων ημερών κατά τους θερινούς μήνες, θα αποφέρει μηνιαία έσοδα της τάξεως των 4.000 ευρώ.",https://www.kathimerini.gr/wp-content/uploads/2022/06/c5013c9d5a9fc74c40435900cfb240a1_Akropole-thea.jpg?v=1654205580,"Σε επίπεδο πόλεων, η Αθήνα βρίσκεται στην 7η θέση, με αύξηση 367,9% σε σύγκριση με το καλοκαίρι του 2021."
https://www.kathimerini.gr/world/561875065/telos-to-airbnb-stin-kina-logo-politikis-zero-covid/,Τέλος το Airbnb στην Κίνα λόγω πολιτικής zero Covid,2022-05-24,10:27:47,Κόσμος,Newsroom,,"Επ’ αόριστον αναστέλλει τις δραστηριότητές στην Κίνα η Airbnb, καθώς τα εκτεταμένα lockdowns και οι ταξιδιωτικοί περιορισμοί λόγω της πολιτικής zero Covid συνεχίζονται. H πλατφόρμα βραχυχρόνιας μίσθωσης ειδοποίησε τους χρήστες της στην Κίνα ότι θα σταματάει τις κρατήσεις για διαμονή και άλλες εμπειρίες από τις 30 Ιουλίου. Από το πρωί της Τρίτης, είναι αδύνατον κάποιος να κλείσει διαμονή σε Airbnb στην Κίνα μετά τις 29 Ιουλίου. Φαίνεται πως οι δουλειές δεν πάνε καλά για την Airbnb στην Κίνα λόγω των περιορισμών της πανδημίας, ενώ δεν υπάρχει καμία ένδειξη ότι οι αρχές σκοπεύουν να χαλαρώσουν την πολιτική zero Covid ή ότι θα ανοίξουν τα σύνορα για τους τουρίστες. Σύμφωνα με πηγή από την εταιρεία, η λειτουργία της στην Κίνα της κόστιζε χρήματα και ήταν αρκετά πολύπλοκη. Για παράδειγμα, η πλατφόρμα ήταν υποχρεωμένη να στέλνει τα στοιχεία των φιλοξενούμενων στην κινεζική κυβέρνηση. Παράλληλα, είναι έντονος ο ανταγωνισμός με άλλες, εγχώριες πλατφόρμες. Όπως σχολίαζαν και χρήστες στα κινεζικά social media, η Αirbnb δεν ήταν ένας από τους μεγάλους παίκτες της αγοράς της βραχυχρόνιας μίσθωσης στην Κίνα. Τα έσοδά της από την Κίνα αντιπροσωπεύουν μόλις το 1% των συνολικών κερδών της εταιρείας – και τώρα έχουν υποστεί πλήγμα λόγω του κορωνοϊού. Σύμφωνα με το κινεζικό μέσο ενημέρωσης Phoenix News, η Airbnb θα συνεχίσει τη λειτουργία των γραφείων της στη Κίνα, όπου εργάζονται «εκατοντάδες» άτομα. Η εταιρεία σκοπεύει να επικεντρωθεί σε Κινέζους που ταξιδεύουν στο εξωτερικό – όταν βέβαια επιτραπεί αυτό. Από το 2016 που ξεκίνησε η Airbnb τη λειτουργία της στην Κίνα, περίπου 25 εκατομμύρια άτομα έχουν κάνει κρατήσεις για διαμονή. Με πληροφορίες από Guardian, BBC ⇒ Ειδήσεις σήμερα Ακολουθήστε το kathimerini.gr στο Google News και μάθετε πρώτοι όλες τις ειδήσεις Δείτε όλες τις τελευταίες Ειδήσεις από την Ελλάδα και τον Κόσμο, στο kathimerini.gr",https://www.kathimerini.gr/wp-content/uploads/2020/06/07s7airbnb.jpg?v=1598041844,"Η λειτουργία της Airbnb στην Κίνα της κόστιζε χρήματα και ήταν αρκετά πολύπλοκη, ενώ ήταν έντονος ο ανταγωνισμός με άλλες πλατφόρμες."
https://www.kathimerini.gr/economy/561871423/pote-symferei-to-airbnb-kai-pote-i-klasiki-ekmisthosi-k/,Πότε συμφέρει το Airbnb και πότε η κλασική εκμίσθωση,2022-05-24,11:00:10,Οικονομία,Νίκος Ρουσάνογλου,Η περιοχή είναι το «κλειδί» στο δίλημμα πλατφόρμα ή μακροχρόνια ενοικίαση,"Το ερώτημα «τι συμφέρει περισσότερο: βραχυχρόνια ή μακροχρόνια μίσθωση της κατοικίας μου;» απασχολεί χιλιάδες ιδιοκτήτες διαμερισμάτων τα τελευταία χρόνια. Φέτος ειδικά, που όπως δείχνουν τα σχετικά στοιχεία η βραχυχρόνια μίσθωση βρίσκεται σε τροχιά πλήρους ανάκαμψης από την πανδημία, φαίνεται πως το δίλημμα θα επιστρέψει για αρκετούς, οι οποίοι την τελευταία διετία επέλεξαν την αποχώρηση από την εκμετάλλευση του ακινήτου τους μέσω κάποιας ψηφιακής πλατφόρμας. Τα συν και τα πλην Στην πράξη, μπορεί τα έσοδα από τη βραχυχρόνια μίσθωση να μοιάζουν δελεαστικά, ωστόσο υπάρχουν και σημαντικά υψηλότερα έξοδα συγκριτικά με τη μακροχρόνια μίσθωση. Ακόμα κι έτσι βέβαια, φαίνεται πως οι αρκετά υψηλότερες τιμές που έχουν διαμορφωθεί φέτος στη βραχυχρόνια μίσθωση, συνηγορούν υπέρ της σχετικής επιλογής σε αρκετές περιπτώσεις ακινήτων και περιοχών. Εφόσον πρόκειται δε για διαμερίσματα σε σημεία υψηλού τουριστικού ενδιαφέροντος, όπως π.χ. το Κουκάκι, που βρίσκεται κοντά στην Ακρόπολη, για πολλούς δεν υφίσταται καν δίλημμα με βάση τα σημερινά δεδομένα της αγοράς. Σύμφωνα με τα σχετικά στοιχεία, σήμερα, ένα διαμέρισμα τρίτου ορόφου, επιφανείας 75 τ.μ. σε πολυκατοικία του 1980 και πλήρως ανακαινισμένο, μπορεί να εξασφαλίσει μηνιαία έσοδα της τάξεως των 2.040 ευρώ. Το ποσό αυτό υπολογίζεται με βάση την εξασφάλιση πληρότητας της τάξεως των 24 ημερών/μήνα και την εξασφάλιση τιμής της τάξεως των 85 ευρώ/διανυκτέρευση. Τα μεγέθη αυτά αποτελούν μέσο όρο έτους, καθώς τους θερινούς μήνες και ιδίως την περίοδο από τις αρχές Ιουνίου έως και τα τέλη Σεπτεμβρίου, η μέση τιμή/διανυκτέρευση στο Κουκάκι ξεπερνά φέτος τα 110 ευρώ. Ωστόσο, όπως εξηγεί στην «Κ» ο Νάσος Γαβαλάς, επικεφαλής της εταιρείας διαχείρισης ακινήτων Mint (με ειδίκευση στη βραχυχρόνια μίσθωση) και πρόεδρος του STAMA (Σύνδεσμος Εταιρειών Βραχυχρόνιας Μίσθωσης Ακινήτων), «θα πρέπει κανείς να υπολογίσει και μια σειρά από έξοδα, αρχής γενομένης από την προμήθεια 15% (306 ευρώ) της ψηφιακής πλατφόρμας που βρίσκεται το ακίνητο, ενώ οι δαπάνες κοινοχρήστων και λογαριασμών ΔΕΚΟ υπολογίζονται σε τουλάχιστον 170 ευρώ». Αντίστοιχα, ο φόρος εισοδήματος από ενοίκια διαμορφώνεται σε 184 ευρώ/μήνα, ενώ εφόσον πρόκειται για ένα ακίνητο, το οποίο εκμεταλλεύεται κάποιος επενδυτικά (δηλαδή δεν αποτελεί τη βασική του ενασχόληση), τότε κατά κανόνα θα πρέπει να υπολογιστεί και η προμήθεια 20% που εισπράττει η εταιρεία διαχείρισης για να προωθήσει και λειτουργήσει το συγκεκριμένο ακίνητο, ήτοι επιπλέον 408 ευρώ. Ο κ. Γαβαλάς επισημαίνει ότι στις παραπάνω δαπάνες θα πρέπει να υπολογιστεί και το κόστος απόσβεσης της επίπλωσης και του εξοπλισμού του ακινήτου (περί τα 6.000 ευρώ σε βάθος πενταετίας), το οποίο διαμορφώνεται σε 100 ευρώ/μήνα. Τα παραπάνω μεταφράζονται σε καθαρά μηνιαία έσοδα της τάξεως των 872 ευρώ από τη βραχυχρόνια μίσθωση σε βάθος 12μήνου. Στον αντίποδα, αν το ίδιο διαμέρισμα αξιοποιούνταν μέσω μιας μακροχρόνιας συμφωνίας μίσθωσης, θα μπορούσε να αποκομίσει περί τα 750 ευρώ, λόγω της σημαντικής αύξησης των ενοικίων κατά τη διάρκεια των τελευταίων τριών ετών. Αφαιρώντας τον φόρο εισοδήματος από ενοίκια, που υπολογίζεται σε 112,5/μήνα και το κόστος συντήρησης/επισκευών της τάξεως των 50 ευρώ/μήνα, το τελικό καθαρό κέρδος που μένει στον ιδιοκτήτη αγγίζει τα 587 ευρώ. Η διαφορά λοιπόν είναι σαφώς υπέρ της βραχυχρόνιας μίσθωσης και διαμορφώνεται σε 3.420 ευρώ περισσότερα κέρδη σε ετήσια βάση, ή 285 ευρώ/μήνα. Η βραχυχρόνια μίσθωση έχει αισθητά υψηλότερα έξοδα σε σύγκριση με τη μακροχρόνια. Η… περιφέρεια Εκτός όμως από τις περιοχές υψηλού τουριστικού ενδιαφέροντος, όπου και τα έσοδα είναι υψηλότερα, η φετινή τάση στην αγορά των βραχυχρόνιων μισθώσεων ενισχύει και τις προοπτικές των ακινήτων που βρίσκονται σε περιοχές λιγότερο δημοφιλείς σε σχέση με το εμπορικό τρίγωνο (π.χ. Πλάκα, Μοναστηράκι, Ψυρρή, Ακρόπολη κ.λπ.), αλλά επίσης κατάλληλες για να φιλοξενήσουν και ξένους επισκέπτες. Τέτοιες περιοχές θεωρούνται η Κυψέλη, οι Αμπελόκηποι, το Παγκράτι, το Μετς, τα Εξάρχεια και η Πλατεία Αττικής. Για παράδειγμα, στους Αμπελοκήπους η ίδια «άσκηση» για ακίνητο ανάλογων προδιαγραφών μεταφράζεται σε καθαρά μηνιαία έσοδα της τάξεως των 738 ευρώ. Τα αντίστοιχα καθαρά έσοδα αν το ίδιο ακίνητο αξιοποιούνταν αποκλειστικά μέσω μακροχρόνιας μίσθωσης διαμορφώνονται σε 470 ευρώ. Εν ολίγοις, η βραχυχρόνια θα αποφέρει στον ιδιοκτήτη 3.216 ευρώ περισσότερα, σε ένα πλήρες ημερολογιακό έτος, ή 268 ευρώ/μήνα. Αυτό οφείλεται στο γεγονός ότι η φετινή τιμή/δια-νυκτέρευση μέσω βραχυχρόνιας στους Αμπελοκήπους έχει αυξηθεί σε 68 ευρώ, από 55 ευρώ το 2019, την τελευταία συγκρίσιμη χρονιά, με βάση και την πληρότητα. Στον αντίποδα, περιοχές ακόμα πιο απομακρυσμένες, όπως π.χ. το Αιγάλεω, η Καλλιθέα, τα Ιλίσια, το Περιστέρι και τα Κάτω Πατήσια, δεν προσφέρονται πλέον για βραχυχρόνιες μισθώσεις, καθώς η αύξηση των τιμών ενοικίασης έχει γείρει οριστικά την πλάστιγγα υπέρ της λύσης της μακροχρόνιας ενοικίασης. Για παράδειγμα, στο Αιγάλεω, το ίδιο παράδειγμα ακινήτου μεταφράζεται σε μόλις 247 ευρώ καθαρά κέρδη τον μήνα μέσω της βραχυχρόνιας μίσθωσης, τόσο λόγω της χαμηλότερης τιμής/διανυκτέρευση (40 ευρώ), όσο και λόγω της χαμηλότερης πληρότητας (15 ημέρες/μήνα). Την ίδια στιγμή, η μακροχρόνια ενοικίαση του εν λόγω διαμερίσματος αποφέρει περίπου 385 ευρώ/μήνα, με τη διαφορά αυτή να μεταφράζεται σε επιπλέον 1.656 ευρώ τον χρόνο, σε σχέση με την επιλογή της βραχυχρόνιας μίσθωσης. Είναι λοιπόν σαφές ότι η επιλογή δεν είναι πάντα απλή κι εξαρτάται τόσο από το ρίσκο που είναι διατεθειμένος να αναλάβει ο εκάστοτε ιδιοκτήτης, όσο και από τα χαρακτηριστικά του ακινήτου που διαθέτει, ιδίως σε ό,τι αφορά την τοποθεσία του ακινήτου. Σημειωτέον ότι πλέον έχει αρχίσει να διαμορφώνεται και μια νέα αγορά, οι μεσοχρόνιες μισθώσεις, η οποία αποτελεί μια ακόμα εναλλακτική, ιδίως για ακίνητα πέριξ του κέντρου, ή κατά μήκος του παραλιακού μετώπου. Προϋπόθεση επιτυχούς αξιοποίησης είναι να είναι υψηλών ποιοτικών προδιαγραφών, καθώς οι ενοικιαστές τους είναι κατά κύριο λόγο στελέχη επιχειρήσεων από το εξωτερικό, ή ψηφιακοί «νομάδες», άνθρωποι δηλαδή υψηλών εισοδημάτων, οι οποίοι αναζητούν στην Αθήνα υψηλότερη ποιότητα ζωής σε σχέση με το εξωτερικό. «Για την αξιοποίηση ενός ακινήτου μέσω βραχυχρόνιας μίσθωσης, θα πρέπει να εξασφαλίζονται τουλάχιστον 200 ημέρες απασχόλησης σε ετήσια βάση, δηλαδή περίπου 55%, ιδανικά ακόμα και 60%, ώστε να έχει νόημα η επιλογή αυτή», αναφέρει στην «Κ» ο Λευτέρης Ποταμιάνος, πρόεδρος του συλλόγου Μεσιτών Αθηνών – Αττικής. Η εκτίμηση αυτή αποτελεί εμπειρική διαπίστωση όσων έχουν κατά καιρούς δραστηριοποιηθεί στη βραχυχρόνια μίσθωση και έχουν γνώση των εξόδων που συνεπάγεται. Οπως ανέφερε χαρακτηριστικά στο πρόσφατο συνέδριο για την ακίνητη περιουσία –Premium Real Estate Forum– ο Βασίλης Αργυράκης, διευθύνων σύμβουλος και συνιδρυτής της See Greece, εταιρείας διαχείρισης ακινήτων, «αφαιρώντας φόρους, προμήθειες και λοιπές δαπάνες από τη βραχυχρόνια μίσθωση, το καθαρό κέρδος για τον ιδιοκτήτη είναι περίπου το 45% των συνολικών εσόδων». Αν δηλαδή εξασφαλίζει κανείς π.χ. 1.500 ευρώ έσοδα, τα καθαρά κέρδη δεν θα ξεπεράσουν τα 700-750 ευρώ σε βάθος 12μήνου, ή περίπου 900-950 ευρώ αν επιλέξει ο ίδιος τη σχετική δραστηριότητα, δηλαδή χωρίς να απασχολήσει κάποια εταιρεία διαχείρισης ακινήτων. Στην περίπτωση αυτή, βέβαια –αν δηλαδή ο ιδιοκτήτης επιθυμεί να μετατρέψει την ενασχόληση με τη βραχυχρόνια μίσθωση σε μόνιμη και βασική του απασχόληση για τα προς το ζην– στελέχη της αγοράς, όπως ο αντιπρόεδρος του συλλόγου Μεσιτών Αθηνών – Αττικής και επικεφαλής του μεσιτικού ομίλου «Πόλις», Κοσμάς Θεοδωρίδης, συστήνουν να υπάρχουν τουλάχιστον δύο τρία ακίνητα προς εκμετάλλευση. Οπως ανέφερε χαρακτηριστικά στο ίδιο συνέδριο, «αν πάθεις μια σημαντική ζημιά στο μοναδικό σου ακίνητο, τότε θα χάσεις όλα σου τα έσοδα». Το καθαρό κέρδος για τον ιδιοκτήτη είναι περίπου το 45% των συνολικών εσόδων, μετά την αφαίρεση φόρων, προμηθειών και λοιπών δαπανών. Κατά τον κ. Θεοδωρίδη, πάντως, σε βάθος χρόνου η μακροχρόνια ενοικίαση είναι μάλλον πιο αποδοτική, καθώς αποφεύγει κανείς τις έντονες διακυμάνσεις, που έχουν παρατηρηθεί μέχρι σήμερα στα έσοδα των βραχυχρόνιων μισθώσεων. «Η βραχυχρόνια μίσθωση δεν είναι για κάποιον που θέλει ένα σταθερό εισόδημα. Αυτό εξασφαλίζεται μόνο μέσω της μακροχρόνιας μίσθωσης», σημείωσε χαρακτηριστικά. Παράλληλα, προκειμένου να μεγιστοποιηθεί το οικονομικό όφελος από τη βραχυχρόνια μίσθωση θα πρέπει πλέον να μετατραπεί σε κύρια ενασχόληση για τον ιδιοκτήτη, ή εναλλακτικά να χρησιμοποιήσει μια εξειδικευμένη εταιρεία. Σήμερα, λόγω και του ανταγωνισμού στην αγορά, ο ιδιοκτήτης θα πρέπει να έχει καλή γνώση της αγγλικής, πολύ ελεύθερο χρόνο, όπως επίσης και στοιχειώδεις γνώσεις ψηφιακού μάρκετινγκ, ώστε να μπορεί να εξασφαλίσει ότι το ακίνητό του θα είναι μεταξύ των πρώτων επιλογών των υποψήφιων επισκεπτών. «Το να ξεχωρίσεις δεν είναι εύκολη υπόθεση», τονίζει ο κ. Αργυράκης. Από την άλλη πλευρά, η βραχυχρόνια μίσθωση προσφέρει και σημαντικά οφέλη σε σχέση με τη μακροχρόνια. Οπως αναφέρουν οι επαγγελματίες της αγοράς, επιλέγοντας τη βραχυχρόνια, ο ιδιοκτήτης γνωρίζει ότι θα προπληρωθεί για τη χρήση του ακινήτου, ενώ δεν έχει και δαπάνες σε δικηγόρους – π.χ. για έξωση σε κακοπληρωτή ή δύστροπο ενοικιαστή. Παράλληλα, υπάρχει σημαντική ευελιξία από πλευράς εσόδων, καθώς το ακίνητο ακολουθεί την πορεία της αγοράς σε συνεχή βάση, μια και δεν «κλειδώνει» η τιμή του ενοικίου για πολλά χρόνια, όπως συμβαίνει στη μακροχρόνια μίσθωση. Σύμφωνα με τον κ. Αργυράκη, ένα ακίνητο που μισθώθηκε π.χ. στον Πειραιά αντί 310 ευρώ στην αρχή του χρόνου, στην επόμενη μίσθωση εξασφάλισε 350 ευρώ και σήμερα, λόγω του επερχόμενου καλοκαιριού, η τιμή του αγγίζει τα 420, δηλαδή μια αύξηση κατά 30% σε διάστημα λίγων μηνών. Επίσης, όπως σημειώνουν οι ειδικοί του κλάδου, με τη βραχυχρόνια μίσθωση το ακίνητο κατά κανόνα συντηρείται καλύτερα, γεγονός που την καθιστά ιδανική επιλογή για όσους έχουν ένα εξοχικό που χρησιμοποιούν περιστασιακά, ή διαθέτουν ακίνητο σε μεγάλο αστικό κέντρο, αλλά οι ίδιοι ζουν και εργάζονται εκτός Ελλάδας. Από την άλλη πλευρά, η βραχυχρόνια μίσθωση δεν προσφέρει ένα σταθερό εισόδημα, ενώ υπάρχει και πολύ μεγάλη διακύμανση μεταξύ των χειμερινών και των θερινών μηνών, λόγω των χαρακτηριστικών υψηλής εποχικότητας που εμφανίζει η ελληνική αγορά. Ωστόσο, αυτό το στοιχείο έχει αρχίσει να περιορίζεται, καθώς μέσα στον χρόνο υπάρχει πλέον ζήτηση για τη μίσθωση επιπλωμένων διαμερισμάτων για περιόδους από τρεις έως και εννιά μήνες (μεσοχρόνια μίσθωση), π.χ. από φοιτητές που έρχονται στην Αθήνα μέσω των προγραμμάτων ανταλλαγής σπουδαστών Erasmus, ή για εργαζομένους σε εταιρείες εξυπηρέτησης πελατών, όπως π.χ. η Teleperformance. ⇒ Ειδήσεις σήμερα Ακολουθήστε το kathimerini.gr στο Google News και μάθετε πρώτοι όλες τις ειδήσεις Δείτε όλες τις τελευταίες Ειδήσεις από την Ελλάδα και τον Κόσμο, στο kathimerini.gr",https://www.kathimerini.gr/wp-content/uploads/2022/05/athinaakinitashuterrr-1.jpg?v=1653116311,Φωτ. Shutterstock
https://www.kathimerini.gr/economy/561866884/ypsili-apodosimisthoseon-typoy-airbnb-stin-athina/,Αθήνα: Υψηλή απόδοση μισθώσεων τύπου Airbnb,2022-05-19,08:04:42,Οικονομία,Newsroom,"Ως μία από τις πλέον επικερδείς για επενδυτές ακινήτων εμφανίζεται η δραστηριότητα της βραχυχρόνιας μίσθωσης στην Αθήνα, σύμφωνα με σχετική έρευνα του βρετανικού οργανισμού CIA Landlords.","Ως μία από τις πλέον επικερδείς για επενδυτές ακινήτων εμφανίζεται η δραστηριότητα της βραχυχρόνιας μίσθωσης στην Αθήνα, σύμφωνα με σχετική έρευνα του βρετανικού οργανισμού CIA Landlords, ενός φορέα ασφάλισης κατοικιών που απευθύνεται κυρίως σε επαγγελματίες ιδιοκτήτες ακινήτων. Ειδικότερα, με βάση τα σχετικά στοιχεία που έχουν αντληθεί απευθείας από την πλατφόρμα του Airbnb, η Αθήνα κατατάσσεται στην έκτη υψηλότερη θέση με βάση τον χρόνο που χρειάζεται κάποιος για να αποσβέσει το κόστος επένδυσης για την αγορά και εκμετάλλευση ενός διαμερίσματος μέσω βραχυχρόνιας μίσθωσης. Η αγορά διαμερίσματος έως 45 τ.μ. στο κέντρο μπορεί να αποσβεστεί σε 378 ημέρες, σύμφωνα με έρευνα. Συγκεκριμένα, η έρευνα αναφέρει ότι το μέσο κόστος αγοράς ενός διαμερίσματος ενός υπνοδωματίου (περί τα 35-45 τ.μ.) στο κέντρο της Αθήνας, και δη εντός του ιστορικού κέντρου της πόλης, φθάνει σε 97.000 ευρώ, ποσό που θα είναι σε θέση να αποσβέσει ένας επενδυτής σε 378 ημέρες, λαμβάνοντας υπόψη ότι η μέση τιμή/διανυκτέρευση διαμορφώνεται πέριξ των 250 ευρώ, μια τιμή που επίσης υπολογίζεται με βάση τα φετινά στοιχεία από το Airbnb (χωρίς πάντως να δίνονται περισσότερες λεπτομέρειες για το είδος και το σημείο στο οποίο βρίσκονται τα ακίνητα). Ασφαλώς, η έρευνα δεν λαμβάνει υπόψη της το ποσοστό της πληρότητας, υπολογίζοντας τα σχετικά ποσά επί τη βάσει της εξασφάλισης επισκεπτών σε καθημερινή βάση. Με δεδομένο όμως ότι το ίδιο πράττει για όλες τις πόλεις που καταγράφονται στην έρευνα, μπορεί να εξαχθεί ένα σχετικά συγκριτικό συμπέρασμα. Στο πλαίσιο αυτό, η πρώτη πεντάδα των πόλεων όπου ένας επενδυτής μπορεί να αποσβέσει ταχύτερα το κόστος αγοράς ακινήτου, αξιοποιώντας το μέσω Airbnb, αποτελείται από το Ντουμπάι (121 ημέρες με μέση τιμή/διανυκτέρευση τα 1.100 ευρώ), το Χίλο στη Χαβάη των ΗΠΑ, το Ανόι στο Βιετνάμ, το Ναϊρόμπι στην Κένυα και τους καταρράκτες του Νιαγάρα στις ΗΠΑ.",https://www.kathimerini.gr/wp-content/uploads/2022/05/akinhta-thumb-large-2.jpg?v=1652936534,
https://www.kathimerini.gr/opinion/561862519/athina-varkeloni-kai-airbnb/,"Αθήνα, Βαρκελώνη και Airbnb",2022-05-17,20:53:00,Απόψεις,Πάσχος Μανδραβέλης,,"Είναι εύλογη η ανησυχία για την υπερτουριστικοποίηση των Παρισίων και πολύ ενδιαφέρουσα η συνέντευξη του αρχιτέκτονα και πολεοδόμου Ζουσέπ Μποΐγας (Josep Bohigas) για την εμπειρία της Βαρκελώνης, πόλης που κατά τον συνάδελφο Γιώργο Λιάλιο βρίσκεται «ξανά στην πρωτοπορία των μητροπόλεων που παίρνουν μέτρα κατά των υπερβολικών βραχυχρόνιων μισθώσεων και των ξενοδοχείων, υπέρ της κοινωνικής κατοικίας, υπέρ της δημιουργίας δημόσιων χώρων εις βάρος του αυτοκινήτου» («Καθημερινή», 15.4.2022). Τα αστικά κέντρα της χώρας, με πρώτο αυτό της Αθήνας, χρειάζονται όλες τις ιδέες για να αναπτυχθούν ισόρροπα. Κάθε εμπειρία πρέπει να μελετηθεί, να σταθμιστεί και να εφαρμοστεί στον βαθμό που ταιριάζει. Η στάθμιση, όμως, πρέπει να γίνει με όλους τους παράγοντες και όχι μόνο με την πιθανή όχληση που φέρνει κάποια δραστηριότητα. Ναι μεν είναι ενοχλητικός ο ήχος από τα ροδάκια της βαλίτσας που σέρνεται στα πεζοδρόμια, όμως είναι ακόμη πιο ενοχλητικό το θέαμα ανθρώπων που ψάχνουν τα σκουπίδια. Μπορεί να είναι θεμιτός ο κοπετός για το Παρίσι, αλλά γίνεται λιγότερο κατανοητός για την πρωτεύουσα μιας χώρας που έζησε την εμπειρία της χρεοκοπίας και ακόμη βρίσκεται στο χείλος της. Καλοί είναι οι προβληματισμοί του Πρώτου Κόσμου, αλλά δεν πρέπει να ξεχνάμε ότι εμείς ακόμη παλεύουμε με τα προβλήματα του Τρίτου, με κύριο την υπερχρέωση κράτους, επιχειρήσεων, νοικοκυριών. Είναι μια κατάσταση από την οποία δεν θα βγούμε εύκολα ούτε γρήγορα, αφού κάθε επενδυτική δραστηριότητα δημιουργεί κάποιου είδους όχληση. Ακόμη και αισθητική, όπως δημιουργούν οι ανεμογεννήτριες. Είναι ενδιαφέρουσα αν και ποιητική η απόφανση του κ. Μποΐγας ότι «τα κέντρα των πόλεων χρειάζονται παιδιά, οικογένειες, όχι μόνο ξενοδοχεία και εστιατόρια», αλλά τα παιδιά και οι οικογένειες έφυγαν από την Αθήνα πολύ πριν έρθουν τα ξενοδοχεία, τα εστιατόρια και το Airbnb. Το τελευταίο, κατά έναν όχι και τόσο περίεργο τρόπο, αναζωογονεί περιοχές που ήταν διάσημες για τα ερείπιά τους. Πόσοι θυμούνται την περιοχή του Ψυρρή πριν από την «υπερτουριστικοποίησή» της; Ναι, τώρα είναι θορυβώδης, αλλά ο θόρυβος είναι σημάδι της ζωής. Μόνο στην έρημο υπάρχει απόλυτη ησυχία. Το κέντρο της Αθήνας δεν απειλείται από τα καταλύματα που προσφέρουν κάποια οικονομική απολαβή σε όσους αγόρασαν σπίτι εκεί. Κατέρρευσε χρόνια πριν από την «τουριστικοποίηση», επειδή οι δημόσιες υποδομές είναι ελλιπείς (π.χ. πλημμυρίζει από αυτοκίνητα διότι δεν έχει καλές συγκοινωνίες), επειδή είναι βρώμικο (οι κάδοι, π.χ., δεν έχουν υπογειοποιηθεί), ενώ οι ερειπιώνες και τα γκάφιτι δίνουν την αίσθηση Χάρλεμ τη δεκαετία του ’70.",https://www.kathimerini.gr/k-default-image.jpg,
https://www.kathimerini.gr/world/561862072/ipa-programma-ypotrofion-ypsoys-100-ekat-dol-anakoinose-to-idryma-ompama-mazi-me-tin-airbnb/,ΗΠΑ: Πρόγραμμα υποτροφιών ύψους 100 εκατ. δολ. ανακοίνωσε το Ίδρυμα Ομπάμα μαζί με την Airbnb,2022-05-16,21:04:19,Κόσμος,Newsroom,"Υποτροφίες ύψους δεκάδων χιλιάδων δολαρίων ετοιμάζεται να δώσει σε 100 φοιτητές το Ίδρυμα Ομπάμα, σε συνεργασία με την Airbnb.","Ο πρώην πρόεδρος των ΗΠΑ, Μπαράκ Ομπάμα, και η σύζυγός του, Μισέλ, ανακοίνωσαν σήμερα την καθιέρωση από το ίδρυμά τους, σε συνεργασία με τον διευθύνοντα σύμβουλο της πλατφόρμας κρατήσεων καταλυμάτων Airbnb, ενός προγράμματος υποτροφιών συνολικού ύψους 100 εκατομμυρίων δολαρίων για φοιτητές που προορίζονται για υψηλά ιστάμενες θέσεις στον κρατικό μηχανισμό των ΗΠΑ. «Αυτή η υποτροφία θα δοθεί αρχικά σε 100 φοιτητές για να τους βοηθήσει να σηκώσουν το οικονομικό βάρος των φοιτητικών τους χρεών και των ταξιδιών τους», ανέφερε σε ανακοίνωσή του το Ίδρυμα Ομπάμα. «Αν θέλουμε αυτοί οι νέοι ηγέτες να είναι σε θέση να κάνουν αυτό που χρειάζεται να κάνουν, πρέπει να συναντηθούν. Πρέπει να γνωριστούν. Πρέπει να κατανοούν ο ένας την κοινότητα του άλλου», είπε ο Μπαράκ Ομπάμα, έχοντας στο πλευρό του τον Μπράιαν Τσέσκι, διευθύνοντα σύμβολο της Airbnb που δώρισε 100 εκατομμύρια δολάρια για τη χρηματοδότηση του προγράμματος, με τίτλο «Υποτροφία Voyager» («Voyager Scholarship»). Η διετής υποτροφία, που διατίθεται σε φοιτητές τρίτου και τετάρτου έτους στις ΗΠΑ, θα φτάνει έως και 50.000 δολάρια σε οικονομική βοήθεια συν επιπλέον κεφάλαια για ταξίδια που σχετίζονται με εργασίες κατά τη διάρκεια του καλοκαιριού. Μετά την αποφοίτησή τους, οι φοιτητές θα λαμβάνουν 2.000 δολάρια ετησίως από την Airbnb για να ταξιδεύουν, να «διευρύνουν τους ορίζοντές τους και να δημιουργούν νέες συνδέσεις». «Υπάρχουν ηγέτες παντού. Απλώς πρέπει να τους βρούμε», σημειώνει από την πλευρά του ο Μπαράκ Ομπάμα. Πηγή: ΑΠΕ-ΜΠΕ ⇒ Ειδήσεις σήμερα Ακολουθήστε το kathimerini.gr στο Google News και μάθετε πρώτοι όλες τις ειδήσεις Δείτε όλες τις τελευταίες Ειδήσεις από την Ελλάδα και τον Κόσμο, στο kathimerini.gr",https://www.kathimerini.gr/wp-content/uploads/2022/05/AP20136496914265.jpg?v=1652724227,(AP Photo/Vincent Thian)
https://www.kathimerini.gr/economy/561846355/ektinaxi-ton-misthomaton-stin-agora-toy-airbnb/,Εκτίναξη των μισθωμάτων στην αγορά του Airbnb,2022-05-09,08:06:01,Οικονομία,Νίκος Ρουσάνογλου,Αυξήσεις έως 102% έναντι του 2019 στο κέντρο και πέριξ της Ακρόπολης,"«Χρυσές δουλειές» αναμένεται να εξασφαλίσουν το φετινό καλοκαίρι οι ιδιοκτήτες που εκμεταλλεύονται τα ακίνητά τους ως καταλύματα βραχυχρόνιας μίσθωσης στο κέντρο της Αθήνας, με τα μηνιαία έσοδα για υψηλής ποιότητας ακίνητα στους πρόποδες της Ακρόπολης να υπολογίζεται ότι θα ξεπεράσουν ακόμα και τα 4.000 ευρώ. Ο συνδυασμός της πολύ υψηλής φετινής ζήτησης, της μειωμένης προσφοράς κατοικιών και το γεγονός ότι τα ακίνητα που διατίθενται σήμερα είναι καλύτερης ποιότητας, λειτουργούν ως καταλύτες για την αύξηση της μέσης τιμής ανά διανυκτέρευση τόσο σε σχέση με πέρυσι και ακόμα περισσότερο συγκριτικά με το 2019, δηλαδή την τελευταία χρονιά πριν από την πανδημία. Ειδικότερα, σύμφωνα με στοιχεία που επεξεργάστηκε για λογαριασμό της «Κ» η εταιρεία ερευνών βραχυχρόνιων μισθώσεων AirDNA (www.airdna.co), κατά το φετινό καλοκαίρι οι υψηλότερες τιμές εντοπίζονται στα καταλύματα της περιοχής της Ακρόπολης, με 165,8 ευρώ/διανυκτέρευση, αύξηση κατά 84% σε σχέση με το 2019 και κατά 54% από πέρσι. Αυτό σημαίνει ότι αν ένα ακίνητο εξασφαλίσει πληρότητα για το 80% των διαθέσιμων ημερών (όπως προκύπτει από τον μέσο όρο των θερινών μηνών των προηγούμενων ετών), θα αποφέρει μηνιαία έσοδα της τάξεως των 4.000 ευρώ. Οι μεγαλύτερες αυξήσεις όμως παρατηρούνται στην περιοχή της Κυψέλης, όπου έχουν αναπτυχθεί νέες κατασκευές αποκλειστικά για τον σκοπό αυτό, ενώ έχουν γίνει και σημαντικά έργα ανακαίνισης υφιστάμενων διαμερισμάτων. Ως εκ τούτου, η φετινή μέση τιμή ανά διανυκτέρευση ξεπερνάει πλέον τα 75 ευρώ, από μόλις 46 ευρώ πέρσι και 37 ευρώ το 2019, μια αύξηση της τάξεως του 63% και 102% αντίστοιχα. Μεγάλες αυξήσεις καταγράφονται και στις δημοφιλέστερες περιοχές του κέντρου της Αθήνας. Στο εμπορικό τρίγωνο η φετινή μέση τιμή διαμορφώνεται σήμερα σε 122,5 ευρώ, όντας 31% υψηλότερη από πέρυσι (94 ευρώ) και 36% υψηλότερη από το 2019 (90,4 ευρώ). Στο Κουκάκι η μέση τιμή αγγίζει φέτος τα 108 ευρώ, από 84 ευρώ πέρυσι και 70,6 ευρώ το 2019, σημειώνοντας αύξηση κατά 29% και 53% αντίστοιχα. Υψηλή ζήτηση, καλύτερα και λιγότερα καταλύματα και επαγγελματική διαχείριση των διαμερισμάτων οδηγούν σε υψηλότερες τιμές. Τα στοιχεία αυτά καταδεικνύουν ότι μετά την πανδημία η δραστηριότητα των βραχυχρόνιων μισθώσεων έχει εισέλθει σε μια εκ διαμέτρου διαφορετική περίοδο σε σχέση με το πρόσφατο παρελθόν. Αν και η έντονη εποχικότητα παραμένει ως βασικό στοιχείο της ελληνικής αγοράς, φαίνεται πως η αναβάθμιση της ποιότητας των διατιθέμενων ακινήτων, ο περιορισμένος αριθμός τους σε σχέση με τη ζήτηση και η προθυμία των ξένων επισκεπτών να δαπανήσουν περισσότερα χρήματα για να έχουν την εμπειρία διαμονής που επιθυμούν, θα είναι μεταξύ των σημαντικότερων στοιχείων της νέας περιόδου. Ταυτόχρονα, η επαγγελματική διαχείριση και η κυριαρχία των περιοχών που βρίσκονται κοντά στα ιστορικά αξιοθέατα, επίσης θα αποτελέσουν βασικά χαρακτηριστικά των βραχυχρόνιων μισθώσεων μετά την πανδημία. Σύμφωνα με πρόσφατη παρουσίαση της επικεφαλής της AirDNA για την ελληνική αγορά, στο πλαίσιο του 4ου ετήσιου συνεδρίου ΒΝΒ Conference, ο φετινός τζίρος του τομέα των βραχυχρόνιων μισθώσεων αναμένεται να ανέλθει σε 1,4 δισ. ευρώ σε πανελλαδικό επίπεδο. Μάλιστα, ήδη από το 2021 είχε καλυφθεί το 94,4% του τζίρου του 2019, καθώς το σχετικό ποσό υπολογίζεται ότι διαμορφώθηκε σε 1,33 δισ. ευρώ, έναντι 790 εκατ. ευρώ το 2020. Ενδιαφέρον παρουσιάζουν τα στοιχεία της προσφοράς, που εν μέρει εξηγεί και τη μεγάλη άνοδο των τιμών ανά διανυκτέρευση που παρατηρείται φέτος. Με βάση τα στοιχεία της AirDNA, τον φετινό Μάρτιο οι ενεργές αγγελίες καταλυμάτων βραχυχρόνιας μίσθωσης στο κέντρο της Αθήνας ανέρχονταν σε 7.623. Πρόκειται για ένα μέγεθος 18% χαμηλότερο από τις 9.319 αγγελίες κατά τον αντίστοιχο μήνα του 2019 και μόλις 2,5% πάνω από το 2021. Εν ολίγοις, η έξοδος πολλών κατοικιών από τη βραχυχρόνια προς τη μακροχρόνια μίσθωση, λόγω της πανδημίας, φαίνεται πως αποκτάει πλέον μόνιμο χαρακτήρα, λόγω και της σημαντικής αύξησης των ενοικίων στο μεσοδιάστημα. Είναι πλέον πιο αποδοτικό να εκμισθώνει κανείς το ακίνητό του με μακροχρόνιες συμφωνίες, ιδίως αν αυτό δεν βρίσκεται στα δημοφιλέστερα σημεία του κέντρου για τους ξένους επισκέπτες (π.χ. εμπορικό τρίγωνο, Κουκάκι, Ακρόπολη κτλ.). Ακόμα όμως και στις πιο δημοφιλείς περιοχές παρατηρείται έξοδος ακινήτων προς τη μακροχρόνια μίσθωση. Για παράδειγμα, στο Κουκάκι φέτος εντοπίζονται μόλις 792 αγγελίες, έναντι 1.122 το 2019 και 894 πέρυσι, δηλαδή 29% και 11% λιγότερες αντίστοιχα. Στη συνοικία της Ακρόπολης τα καταλύματα βραχυχρόνιας μίσθωσης δεν ξεπερνούν σήμερα τα 320, όντας 34% λιγότερα από τα 486 του 2019. Ασφαλώς, όσο πλησιάζει το καλοκαίρι είναι πιθανό να προστεθούν περισσότερα ακίνητα στις ψηφιακές πλατφόρμες, μια εξέλιξη που ίσως σταθεροποιήσει κάπως και τις τιμές, χωρίς πάντως να αναμένονται σημαντικές διαφοροποιήσεις από το επίπεδο που έχει διαμορφωθεί μέχρι σήμερα. Σύμφωνα με τα στοιχεία της τελευταίας μηνιαίας πανευρωπαϊκής έρευνας της AirDNA για τον Μάρτιο, η Ελλάδα αποτελεί την κορυφαία αγορά με βάση τη ζήτηση για τους θερινούς μήνες, επίδοση που επιτεύχθηκε και τον Φεβρουάριο. Ειδικότερα, με βάση τα στοιχεία των κρατήσεων που είχαν γίνει μέχρι και την 1η Απριλίου, η Ελλάδα καταγράφει αύξηση κατά 230,5% για την περίοδο Ιουνίου – Σεπτεμβρίου, σε σχέση με το επίπεδο των κρατήσεων που είχαν γίνει πέρυσι μέχρι τις αρχές Απριλίου. Στη δεύτερη θέση ακολουθεί η αγορά της Πορτογαλίας με αύξηση κρατήσεων κατά 189%, ενώ την πρώτη τριάδα συμπληρώνει η Κροατία με αύξηση της τάξεως του 154%. Πάντως, θα πρέπει να συνυπολογιστεί και το γεγονός ότι πέρυσι ο μεγαλύτερος όγκος των κρατήσεων ήταν της τελευταίας στιγμής, καθώς οι περισσότεροι ξένοι επισκέπτες δεν γνώριζαν, παρά μόνο λίγο πριν από την αναχώρησή τους, το αν θα είναι σε θέση να επισκεφθούν κάποιον διεθνή προορισμό ή όχι. Ως εκ τούτου, προχώρησαν σε κρατήσεις καταλυμάτων βραχυχρόνιας μίσθωσης, λίγο πριν από το ταξίδι τους. Αντίστοιχα, τον φετινό Μάρτιο η Ελλάδα βρέθηκε στη δεύτερη θέση μεταξύ των χωρών με τη μεγαλύτερη αύξηση της ζήτησης (με βάση τον αριθμό των διανυκτερεύσεων), καθώς σημείωσε αύξηση κατά 128% σε σχέση με τον αντίστοιχο μήνα του 2019. Τη μεγαλύτερη άνοδο με 134% παρουσίασε η αγορά της Γαλλίας, ενώ ακολούθησε εκείνη της Γερμανίας με αύξηση 117%. Στο σύνολο της Γηραιάς Ηπείρου η ζήτηση τον φετινό Μάρτιο ήταν υψηλότερη κατά 67% σε σχέση με τον περυσινό μήνα και κατά 6,2% σε σχέση με τον αντίστοιχο μήνα του 2019. Παράλληλα, η χώρα μας βρέθηκε στην κορυφή της πανευρωπαϊκής λίστας, με βάση την αύξηση της τιμής ανά διανυκτέρευση, η οποία σημείωσε αύξηση κατά σχεδόν 88% σε σχέση με τον Μάρτιο του 2019. Ακολούθησε η Πολωνία με αύξηση κατά 65,2% και η Γαλλία με άνοδο κατά 60,7%.",https://www.kathimerini.gr/wp-content/uploads/2022/05/dc343ca87bdfecae1d14791fa99a61f7_Airbnb-5-960x600-1.jpg?v=1651905946,Φωτ. Shutterstock
https://www.kathimerini.gr/economy/561808429/airbnb-oi-13-chrysofores-perioches/,Airbnb: Οι 13 «χρυσοφόρες» περιοχές,2022-04-13,20:32:47,Οικονομία,Νίκος Ρουσάνογλου,"Ο τζίρος των βραχυχρόνιων μισθώσεων στην Ελλάδα θα ξεπεράσει το 1,4 δισ.","Πάνω από 1,4 δισ. ευρώ αναμένεται ότι θα είναι ο τζίρος του τομέα της βραχυχρόνιας μίσθωσης κατά τη διάρκεια του 2022, ξεπερνώντας το αντίστοιχο μέγεθος του 2019, σε μια ακόμα ένδειξη της ανάκαμψης της αγοράς μετά την πανδημία. Σύμφωνα με παρουσίαση της Μάρθα Γουίλσον, επικεφαλής της AirDNA για την ελληνική αγορά, στο πλαίσιο του 4ου ετήσιου συνεδρίου BNB Conference, ήδη από το 2021 είχε καλυφθεί το 94,4% του τζίρου του 2019, καθώς το σχετικό ποσό υπολογίζεται ότι διαμορφώθηκε σε 1,33 δισ. ευρώ, έναντι 790 εκατ. ευρώ το 2020. Οπως ανέφερε η κ. Γουίλσον, οι προοπτικές της ελληνικής αγοράς βραχυχρόνιων μισθώσεων είναι οι καλύτερες πανευρωπαϊκά, με δεδομένο ότι οι κρατήσεις που είχαν γίνει μέχρι την 1η Μαρτίου για την καλοκαιρινή περίοδο, κινούνται σε επίπεδο 232% υψηλότερο σε σχέση με πέρυσι. Ακολουθούν χώρες όπως η Πορτογαλία (196%), η Κροατία (151%), η Ιταλία (117%) και η Ισπανία (98%). Οι προοπτικές της ελληνικής αγοράς είναι οι καλύτερες πανευρωπαϊκά. Παράλληλα, οι επιδόσεις της ελληνικής αγοράς έχουν αρχίσει να ξεπερνούν πλέον και το 2019, το τελευταίο έτος πριν από την πανδημία. Ειδικότερα, τον φετινό Φεβρουάριο η ελληνική αγορά βραχυχρόνιων μισθώσεων κατέγραψε αύξηση της ζήτησης (με βάση τις κρατήσεις που έγιναν) κατά 28% σε σχέση με τον αντίστοιχο μήνα του 2019. Ο αντίστοιχος ευρωπαϊκός μέσος όρος ήταν 21%, επιβεβαιώνοντας την τάση που έχει παρατηρηθεί από τον περασμένο Οκτώβριο και μετά. Συγκεκριμένα, κατά το διάστημα αυτό (Οκτώβριος 2021 – Φεβρουάριος 2022), η ελληνική αγορά ξεπερνάει σταθερά σε επιδόσεις τον ευρωπαϊκό μέσο όρο, με μέση άνοδο της ζήτησης κατά 11,7%, έναντι ανόδου 2,6% πανευρωπαϊκά. Αλλο ένα σημαντικό στοιχείο είναι και οι υψηλότερες τιμές που καταγράφονται και αποδίδονται στη μειωμένη προσφορά. Τον φετινό Φεβρουάριο, τα μηνιαία έσοδα από τις βραχυχρόνιες μισθώσεις στην Ελλάδα ήταν κατά 100% υψηλότερα σε σχέση με τον αντίστοιχο μήνα του 2019, ενώ τον Ιανουάριο η αύξηση είχε αγγίξει ακόμα και το 120%. Οι δε τιμές/διανυκτέρευση κατέγραψαν αύξηση της τάξεως του 55%-60% το εν λόγω δίμηνο. Η εικόνα αυτή δείχνει την υψηλή πληρότητα των καταλυμάτων και οφείλεται στη σταθερά χαμηλότερη προσφορά. Με βάση τα στοιχεία της AirDNA, υπολογίζεται ότι κατά το περυσινό καλοκαίρι δραστηριοποιήθηκαν σχεδόν 16% λιγότερα καταλύματα, συγκριτικά με το καλοκαίρι του 2019.",https://www.kathimerini.gr/wp-content/uploads/2022/04/DOC-20211201-19784790-960x600-1-768x480-1.jpg?v=1649834560,
https://www.kathimerini.gr/world/561794509/polemos-stin-oykrania-i-airbnb-anastellei-tis-drastiriotites-tis-sti-rosia-kai-ti-leykorosia/,Πόλεμος στην Ουκρανία: Η Airbnb αναστέλλει τις δραστηριότητες της στη Ρωσία και τη Λευκορωσία,2022-04-05,10:41:08,Κόσμος,Newsroom,Η εταιρεία βραχυπρόθεσμης μίσθωσης ακινήτων Airbnb ανακοίνωσε ότι ανέστειλε τις δραστηριότητές της στη Ρωσία και τη Λευκορωσία,"Η εταιρεία βραχυπρόθεσμης μίσθωσης ακινήτων Airbnb ανακοίνωσε ότι ανέστειλε τις δραστηριότητές της στη Ρωσία και τη Λευκορωσία. Οι πελάτες σε όλο τον κόσμο δεν θα είναι σε θέση να προχωρούν σε νέες κρατήσεις για διαμονή στη Ρωσία ή τη Λευκορωσία, ανέφερε η εταιρεία σε ανακοίνωση. «Οι πελάτες που βρίσκονται στη Ρωσία ή τη Λευκορωσία δεν θα μπορούν πλέον να κάνουν νέες κρατήσεις στην Airbnb». Η εταιρεία ανέφερε ότι οι κρατήσεις από τις 4 Απριλίου και ύστερα είχαν ακυρωθεί. Ο διευθύνων σύμβουλος της Airbnb Μπράιαν Τσέσκι είχε ανακοινώσει την προγραμματισμένη αναστολή δραστηριοτήτων μέσω Twitter στις 4 Μαρτίου. Η εταιρεία είχε ήδη κάνει λόγο για τη δυσκολία να διεκπεραιώσει συναλλαγές που σχετίζονται με συγκεκριμένα χρηματοπιστωτικά ιδρύματα στη Ρωσία και τη Λευκορωσία λόγω των δυτικών κυρώσεων. Με πληροφορίες από ΑΠΕ – ΜΠΕ, Reuters ⇒ Ειδήσεις σήμερα Ακολουθήστε το kathimerini.gr στο Google News και μάθετε πρώτοι όλες τις ειδήσεις Δείτε όλες τις τελευταίες Ειδήσεις από την Ελλάδα και τον Κόσμο, στο kathimerini.gr",https://www.kathimerini.gr/wp-content/uploads/2022/02/DOC-20211201-19784790-960x600-1.jpg?v=1645609776,Ο διευθύνων σύμβουλος της Airbnb Μπράιαν Τσέσκι είχε ανακοινώσει την προγραμματισμένη αναστολή δραστηριοτήτων μέσω Twitter στις 4 Μαρτίου.
https://www.kathimerini.gr/economy/561783001/airbnb-ekrixi-kratiseon-stin-ellada-gia-to-kalokairi/,Airbnb: Έκρηξη κρατήσεων στην Ελλάδα για το καλοκαίρι,2022-03-29,07:57:38,Οικονομία,Νίκος Ρουσάνογλου,"Με τον υψηλότερο ρυθμό στην Ευρώπη, 232% σε σύγκριση με πέρυσι, αυξάνονται οι κρατήσεις καταλυμάτων βραχυχρόνιας μίσθωσης στην Ελλάδα για την περίοδο του καλοκαιριού.","Με τον ταχύτερο ρυθμό στην Ευρώπη αυξάνονται οι κρατήσεις καταλυμάτων βραχυχρόνιας μίσθωσης στην Ελλάδα για την περίοδο του καλοκαιριού. Ειδικότερα, καταγράφεται ετήσια αύξηση της τάξεως του 232% σε σχέση με τις κρατήσεις που είχαν γίνει πέρυσι την ίδια περίοδο, ενώ ακολουθούν η Πορτογαλία με αύξηση κατά 196% και η Κροατία με αύξηση 151%. Ο πανευρωπαϊκός μέσος όρος διαμορφώνεται σε 74%. Το συμπέρασμα αυτό προκύπτει από στοιχεία που συγκέντρωσε η εταιρεία ερευνών βραχυχρόνιας μίσθωσης AirDNA και αφορούν τις κρατήσεις που είχαν γίνει μέχρι την 1η Μαρτίου, για διαμονή σε καταλύματα βραχυχρόνιας μίσθωσης κατά την περίοδο από τις αρχές Ιουνίου έως και το τέλος Σεπτεμβρίου του τρέχοντος έτους. Μεταξύ των επιμέρους περιοχών της χώρας, τη μεγαλύτερη αύξηση με 552% σε σχέση με πέρυσι καταγράφουν οι κρατήσεις στη Σαντορίνη, ενώ μεγάλες αυξήσεις παρατηρούνται επίσης στην Αθήνα με 429% έναντι του 2021 και στην Κέρκυρα με αύξηση κατά 317%. Ακόμα σημαντικότερο κρίνεται το γεγονός ότι σε πανελλαδικό επίπεδο, ο αριθμός των κρατήσεων που έχουν γίνει φέτος είναι και κατά 7% υψηλότερος έναντι του αντίστοιχου μεγέθους του 2019, δηλαδή της τελευταίας χρονιάς πριν από την πανδημία. Το γεγονός αυτό καταδεικνύει την αντιστροφή της τάσης που είχε κυριαρχήσει την τελευταία διετία λόγω πανδημίας, δηλαδή των κρατήσεων της τελευταίας στιγμής. Τόσο το 2020 όσο και το 2021, μεγάλο ποσοστό των κρατήσεων είχαν γίνει τις αμέσως προηγούμενες ημέρες της άφιξης των επισκεπτών. Αυτό φαίνεται πως αλλάζει τη φετινή περίοδο και η αγορά αρχίζει να λειτουργεί όπως και πριν από την πανδημία. Σε πανελλαδικό επίπεδο, ο αριθμός των κρατήσεων που έχουν γίνει φέτος είναι κατά 7% υψηλότερος έναντι του 2019. Αντίστοιχα, όπως σημειώνουν οι αναλυτές της AirDNA, σε αντίθεση με τους προορισμούς του ευρωπαϊκού Νότου, σε χώρες με πιο ψυχρό κλίμα, όπως η Μεγ. Βρετανία, η Ιρλανδία και η Φινλανδία, καταγράφεται σημαντική πτώση των επισκεπτών κατά τους θερινούς μήνες, τουλάχιστον με βάση την εικόνα των κρατήσεων. Αυτό σημαίνει ότι όλο και περισσότεροι θα κινηθούν φέτος προς τις χώρες της Μεσογείου, καθώς είναι πρόθυμοι να ταξιδέψουν, κάτι που δεν συνέβη ούτε πέρυσι αλλά ακόμα περισσότερο το 2020, καθώς πλέον έχουν αρθεί οι περισσότεροι περιορισμοί που είχαν επιβληθεί την περασμένη διετία. Σημαντικό είναι και το γεγονός ότι η πολεμική σύρραξη στην Ουκρανία δεν φαίνεται να έχει επιδράσει αρνητικά στον ρυθμό των κρατήσεων για το φετινό καλοκαίρι, τουλάχιστον για τους δημοφιλείς προορισμούς, όπως η Ελλάδα, η Ισπανία, η Ιταλία και η Πορτογαλία. Ενδιαφέρον παρουσιάζει και η εικόνα των κρατήσεων που έχουν πραγματοποιηθεί σε περιοχές κοντινές με την Ουκρανία. Σε πολλές πόλεις που συνορεύουν με την Ουκρανία, καταγράφηκε εκτίναξη των κρατήσεων σε σχέση με την περίοδο πριν από την εισβολή. Στο Χελμ της Πολωνίας, οι κρατήσεις αυξήθηκαν κατά 614% το διάστημα από τις 24 Φεβρουαρίου έως τις 19 Μαρτίου. Αντίστοιχα, στην Τουλτσέα της Ρουμανίας η αύξηση άγγιξε το 319%, ενώ στο Βελένσε της Ουγγαρίας η αύξηση ήταν της τάξεως του 311%. Στο δε Κισινάου της Μολδαβίας, οι κρατήσεις αυξήθηκαν κατά 80%. Υπενθυμίζεται ότι τόσο η Airbnb όσο και το Vrbo έχουν «κόψει» τις αγγελίες τους σε Ρωσία και Λευκορωσία, ενώ πολλοί υποστηρικτές της Ουκρανίας έχουν προχωρήσει σε δεκάδες χιλιάδες (61.406 μέχρι τις 4 Μαρτίου) εικονικές κρατήσεις καταλυμάτων, ώστε να υποστηρίξουν οικονομικά τους ιδιοκτήτες στη χώρα.",https://www.kathimerini.gr/wp-content/uploads/2022/03/8959cef9226c1533eeddaf5ff4b2924a_GRE1300173_16956876-1.jpg?v=1648503371,"Τη μεγαλύτερη αύξηση, με 552%, σε σχέση με πέρυσι καταγράφουν οι κρατήσεις στη Σαντορίνη, ενώ σημαντικές αυξήσεις παρατηρούνται επίσης στην Αθήνα με 429% έναντι του 2021 και στην Κέρκυρα κατά 317%."
https://www.kathimerini.gr/economy/561770398/tziros-miso-dis-sta-xenodocheia-typoy-airbnb/,Τζίρος μισό δισ. στα «ξενοδοχεία» τύπου Airbnb,2022-03-22,07:35:00,Οικονομία,Ηλίας Μπέλλος,Ζήτημα αθέμιτου ανταγωνισμού θέτει ο ΣΕΤΕ – Β. Κικίλιας: Οι κανόνες του παιχνιδιού πρέπει να ισχύουν για όλους,"Δραστηριότητα με οικονομικό αντικείμενο, που προσέγγισε τα 500 εκατ. ευρώ το 2019, είναι –σύμφωνα με εκτιμήσεις της αγοράς αλλά και φορέων του τουρισμού– οι βραχυχρόνιες μισθώσεις δωματίων ή διαμερισμάτων που γίνονται από επαγγελματίες και όχι από μεμονωμένους ιδιώτες. Εκείνες δηλαδή που αποτελούν στην ουσία τους ξενοδοχειακές υπηρεσίες και όχι οικονομία του διαμοιρασμού. Την εκτίμηση αυτή στηρίζει τόσο μελέτη της Grant Thornton που προσδιορίζει το μερίδιο των βραχυχρόνιων μισθώσεων στις συνολικές ταξιδιωτικές εισπράξεις (18,2 δισ. το 2019) στο 10%, όσο και έρευνα του Ινστιτούτου του Συνδέσμου Ελληνικών Τουριστικών Επιχειρήσεων που μιλάει για τζίρο που ξεπέρασε τα 2 δισ. ευρώ το 2019. Σύμφωνα δε με στοιχεία του Συνδέσμου Εταιρειών Βραχυχρόνιας Μίσθωσης Ακινήτων, στην αγορά υπάρχουν επαγγελματίες που διαχειρίζονται από 29 και πάνω ακίνητα ο καθένας, ήτοι ποσοστό 21% του συνόλου, διαχειριστές με 6 έως 20 ακίνητα έκαστος που αντιστοιχεί σε μερίδιο 17% της αγοράς, και τέλος 33% αφορά διαχειριστές με 2 έως 5 ακίνητα ο καθένας. Εάν τα ποσοστά αυτά αναχθούν επί του τζίρου που έχουν καταγράψει οι παραπάνω έρευνες, αντιστοιχούν σε έσοδα από 400 εκατ. έως και 1,4 δισ. ανάλογα με το πού τίθεται το όριο για να θεωρηθεί η δραστηριότητα οιονεί ξενοδοχειακή επιχείρηση και όχι οικονομία διαμοιρασμού. Με δεδομένο ότι κατά τα τελευταία δύο έτη της υγειονομικής κρίσης τα μερίδια των βραχυχρόνιων μισθώσεων επί του συνολικού, έστω και μειωμένου, τζίρου έχουν σύμφωνα με πηγές της αγοράς μεγεθυνθεί, οι ξενοδόχοι εγείρουν θέμα αθέμιτου ανταγωνισμού. Επί του παρόντος, το ρυθμιστικό πλαίσιο προβλέπει σε γενικές γραμμές πως αν παρέχονται οποιεσδήποτε υπηρεσίες οι επιχειρήσεις πρέπει να αδειοδοτούνται από την Περιφερειακή Υπηρεσία Τουρισμού και να αντιμετωπίζονται ως ξενοδοχεία. Εφόσον δεν παρέχουν υπηρεσίες πρέπει να είναι γραμμένα στο μητρώο βραχυχρόνιων μισθώσεων. Στην αγορά υπάρχουν επαγγελματίες που διαχειρίζονται άνω των 29 ακινήτων ο καθένας. Ωστόσο φαίνεται πως έχει δημιουργηθεί μία γκρίζα περιοχή την οποία το ρυθμιστικό πλαίσιο στην Ελλάδα ακόμα δεν έχει αποσαφηνίσει. Αλλά η κατάσταση πλησιάζει το σημείο τήξης, αφού το Ξενοδοχειακό Επιμελητήριο Ελλάδος και η Πανελλήνια Ομοσπονδία Ξενοδόχων αξιολογούν τις νομικές εναλλακτικές για να προστατέψουν τα συμφέροντά τους, ενώ και ο Σύνδεσμος Ελληνικών Τουριστικών Επιχειρήσεων καλεί τους αρμόδιους να επιληφθούν του ζητήματος. Μιλώντας στην «Κ», ο πρόεδρος του ΣΕΤΕ Γιάννης Ρέτσος σημειώνει ότι «ο ΣΕΤΕ διαχρονικά υποστηρίζει τις νέες επενδύσεις, σε όλους τους κλάδους του τουρισμού, οι οποίες δημιουργούν θέσεις εργασίας και πλούτο στις τοπικές κοινωνίες και στην οικονομία της χώρας μας. Με μία όμως προϋπόθεση: τον σεβασμό στο υφιστάμενο νομικό πλαίσιο, το οποίο και διασφαλίζει τον υγιή ανταγωνισμό. Οι πολύ θετικές προοπτικές του τουρισμού μας προσελκύουν συνεχώς επενδυτές, ακόμα και εκτός του ευρύτερου τουριστικού τομέα. Είναι όλοι ευπρόσδεκτοι, αρκεί να σέβονται τη μία και μοναδική αυτή προϋπόθεση». Συνεχίζει μάλιστα, επισημαίνοντας πως «για παράδειγμα, η πρόσφατη αναγγελία επένδυσης, η οποία περιγράφει τη δημιουργία καταλύματος στην Αθήνα με πλήρεις υπηρεσίες που το κατατάσσουν αυτόματα ως ξενοδοχείο (δωμάτια, εστιατόρια, υποδοχή, γυμναστήριο, συνεδριακή αίθουσα), αντ’ αυτού όμως χαρακτηρίζεται από τον επενδυτή κτίριο που θα αναπτύξει το κομμάτι της βραχυχρόνιας μίσθωσης, δεν μπορεί παρά να κριθεί αρνητικά». Θυμίζει δε ότι «η Πολιτεία έχει ξεκάθαρα ορίσει τι είναι ξενοδοχείο και πώς λειτουργεί η βραχυχρόνια μίσθωση και έχει και τους απαραίτητους ελεγκτικούς μηχανισμούς για να διασφαλίσει ότι η δημιουργία των νέων προϊόντων θα βοηθήσει τον υγιή ανταγωνισμό και θα είναι σε όφελος του καταναλωτή». Από την πλευρά του και ο υπουργός Τουρισμού Βασίλης Κικίλιας, ερωτηθείς σχετικά από την «Κ», υπογραμμίζει ότι «οι κανόνες του παιχνιδιού είναι συγκεκριμένοι και ισχύουν για όλους. Υπάρχει διακριτό νομικό πλαίσιο που διέπει τις επιχειρήσεις τουριστικών καταλυμάτων όσο και τις επιχειρήσεις βραχυχρόνιας μίσθωσης που δεν αποτελούν τουριστικά καταλύματα. Οι υπηρεσίες του υπουργείου προβαίνουν σε στοχευμένους ελέγχους σε περιπτώσεις επιχειρήσεων βραχυχρόνιας μίσθωσης που παρέχουν κατά παράβαση τουριστικές υπηρεσίες και αποδίδουν τα ανάλογα πρόστιμα».",https://www.kathimerini.gr/wp-content/uploads/2022/03/7096c528a38dcb0f21ad506af2da86d9_GRE23110387-1.jpg?v=1647649608,"Μελέτη της Grant Thornton προσδιορίζει το μερίδιο των βραχυχρόνιων μισθώσεων στις συνολικές ταξιδιωτικές εισπράξεις των 18,2 δισ. το 2019 στο 10%."
https://www.kathimerini.gr/economy/561759412/xekinaei-polemos-me-xenodocheia-typoy-airbnb/,Ξεκινάει πόλεμος με «ξενοδοχεία» τύπου Airbnb,2022-03-14,09:03:25,Οικονομία,Ηλίας Μπέλλος,Ετοιμάζονται προσφυγές από τους ξενοδόχους – Γιγαντώθηκε ο αθέμιτος ανταγωνισμός μέσα στην κρίση,"Ως αθέμιτο ανταγωνισμό που έχει λάβει ανεξέλεγκτες διαστάσεις και δεν μπορεί πλέον να παραγνωρίζεται βλέπουν οι Ελληνες ξενοδόχοι τις επιχειρήσεις ενοικίασης κατοικιών και αυτοτελών δωματίων που λειτουργούν ως ξενοδοχεία υπό τον μανδύα των βραχυχρόνιων μισθώσεων. Οπως τεκμηριώνεται επισήμως, υπάρχουν δεκάδες μεγάλες τέτοιες επιχειρήσεις ανά την επικράτεια, και ειδικά στις μητροπολιτικές περιφέρειες, που εκμεταλλεύονται ολόκληρα κτίρια με αυτόνομα δωμάτια που τα ενοικιάζουν σε ξένους ταξιδιώτες μέσα από ηλεκτρονικές πλατφόρμες τύπου Airbnb, τα οποία λειτουργούν ως ξενοδοχεία, χωρίς όμως τις φορολογικές και κανονιστικές υποχρεώσεις που αυτό απαιτεί. Αποσπούν ωστόσο σημαντικότατα μερίδια από την ταξιδιωτική κίνηση, υπονομεύοντας τη λειτουργία του συντεταγμένου ξενοδοχειακού κλάδου με πρακτικές που οι ξενοδόχοι χαρακτηρίζουν ως ξεκάθαρα αθέμιτες. Είναι χαρακτηριστικό πως ένας εκ των συνδέσμων επιχειρήσεων βραχυχρόνιων μισθώσεων ακινήτων δηλώνει ευθαρσώς πως έχει 23 μέλη τα οποία ελέγχουν 2.457 δωμάτια. Ητοι 106 δωμάτια κατά μέσον όρο η καθεμία. Σε αυτό το περιβάλλον, το Ξενοδοχειακό Επιμελητήριο Ελλάδος και άλλοι φορείς αξιολογούν τις νομικές επιλογές τους προκειμένου να στραφούν κατά του αθέμιτου αυτού ανταγωνισμού, ενώ παράλληλα έχουν καταθέσει πρόταση στην κυβέρνηση για τη ρύθμιση της εν λόγω δραστηριότητας. Οπως έχει επισημάνει μιλώντας στην «Κ» ο πρόεδρος του Ξενοδοχειακού Επιμελητηρίου Αθηνών Αλέξανδρος Βασιλικός, «δεν μπορεί να συντηρείται άλλο αυτή η “γκρίζα ζώνη” των βραχυχρόνιων μισθώσεων, όπου επιχειρηματίες αγοράζουν ή νοικιάζουν πολυκατοικίες ολόκληρες, τις διαμορφώνουν σε ενοικιαζόμενα δωμάτια, ενώ κατά σύμπτωση στο ισόγειο υπάρχει και ένα καφέ που όλως τυχαίως σερβίρει και πρωινό, και αυτοδιαφημίζονται ως ξενοδοχεία στις ηλεκτρονικές πλατφόρμες κρατήσεων χωρίς καμία σχετική άδεια, έλεγχο και ρύθμιση». Δεκάδες επιχειρήσεις εκμεταλλεύονται ολόκληρα κτίρια με δωμάτια που τα ενοικιάζουν σε ταξιδιώτες. Οι ξενοδόχοι ξεκαθαρίζουν πως αναγνωρίζουν την κοινωνική σημασία της οικονομίας του διαμοιρασμού καθώς και την επιθυμία για εισόδημα από ακίνητα που μπορεί να έχουν οι ιδιώτες ιδιοκτήτες ακινήτων. Ετσι, σημειώνουν πως όσοι ιδιοκτήτες θέλουν να νοικιάσουν την πρώτη τους κατοικία όταν απουσιάζουν για διακοπές ή άλλο λόγο, να μπορούν να το κάνουν χωρίς μάλιστα καμία φορολογική επιβάρυνση. Μελέτη της Grant Thornton υπολόγισε πως πριν από την κρίση της πανδημίας οι βραχυχρόνιες μισθώσεις, η πλειονότητα των οποίων έχει πάψει να γίνεται με μεμονωμένα ακίνητα μεμονωμένων ιδιωτών και έχει περάσει πλέον σε οργανωμένες επιχειρήσεις, ανέρχονταν στο 10% της ετήσιας τουριστικής δαπάνης. Τα μεγέθη μεταφράζονται σε ετήσιο τζίρο που προσέγγισε τα 2 δισ. ευρώ το 2019, τελευταίο έτος πριν από την πανδημία. Το Ξενοδοχειακό Επιμελητήριο Ελλάδος σε συνεργασία με την Πανελλήνια Ομοσπονδία Ξενοδόχων σχεδιάζει να καταθέσει φάκελο για την υπόθεση στην Επιτροπή Ανταγωνισμού το αμέσως επόμενο διάστημα, αποκάλυψε ο κ. Αλ. Βασιλικός κατά τη διάρκεια της παρουσίασης. Το φαινόμενο καταγγέλλει και η Συνομοσπονδία Επιχειρηματιών Τουριστικών Καταλυμάτων Ελλάδος (ΣΕΤΚΕ). Παράλληλα, έχει ξεκινήσει διαβούλευση και με την Κεντρική Ενωση Δήμων Ελλάδος προκειμένου η αυτοδιοίκηση να αναλάβει το μέρος του ρυθμιστικού έργου που της αναλογεί. Οπως έχει διευκρινίσει ο πρόεδρος του ΞΕΕ στην «Κ», οι ξενοδόχοι δεν είναι αντίθετοι στην ελεύθερη αγορά και στον υγιή ανταγωνισμό. «Πρέπει όμως ο ανταγωνισμός να είναι δίκαιος και να μην μπορούν ψευδεπίγραφα κάποιοι να ανοίγουν ξενοδοχεία χωρίς καμία από τις νόμιμες διαδικασίες που οφείλουν να ακολουθούν οι ξενοδόχοι, συμπεριλαμβανομένων πρωτοκόλλων ασφαλείας, πυρόσβεσης, αγορανομίας και συνολικά 27 αδειών κι άλλων πιστοποιητικών τα οποία οι ξενοδόχοι πρέπει να εξασφαλίζουν από τους αρμόδιους φορείς». Η ραγδαία ανάπτυξη των επιχειρήσεων βραχυχρόνιων μισθώσεων ενοχοποιείται και για το φαινόμενο του υπερτουρισμού αλλά και της εκτόπισης του τοπικού πληθυσμού από συγκριμένους προορισμούς υψηλής τουριστικής αξίας, όπως για παράδειγμα η Σαντορίνη. Εκεί κατά την τελευταία δεκαετία οι ξενοδοχειακές μονάδες έχουν αυξηθεί κατά μόλις 9% και τα δωμάτιά τους κατά 22% (λιγότερα από 1.500 επιπλέον ξενοδοχειακά δωμάτια), αλλά τα διατιθέμενα καταλύματα από πλατφόρμες τύπου Airbnb (οι οποίες συνεργάζονται αδιακρίτως και με επιχειρήσεις μαζικής διάθεσης ακινήτων, που λειτουργούν στην ουσία ως άτυπα ξενοδοχεία και όχι μόνο με μεμονωμένους ιδιώτες) έχουν ξεπεράσει τα 3.350, αναφέρει σχετική μελέτη του πολεοδόμου μηχανικού Π. Βουλέλλη που έγινε για λογαριασμό του Δήμου Θήρας. Επίσης, μια βόλτα με τα πόδια σε περιοχές, όπως το Κουκάκι, το κέντρο της Αθήνας και το Μοναστηράκι, αποκαλύπτει πως πολυκατοικίες ολόκληρες έχουν διαμορφωθεί σε ενοικιαζόμενα δωμάτια από επιχειρήσεις που τις λειτουργούν ως ξενοδοχεία, χωρίς όμως να καταβάλλουν τους αναλογούντες φόρους.",https://www.kathimerini.gr/wp-content/uploads/2022/03/akinetashutterstock_752973460-1-960x600-1.jpg?v=1647077609,Φωτ. Shutterstock
https://www.kathimerini.gr/society/561754936/polemos-stin-oykrania-eikonikes-kratiseis-airbnb-gia-oikodespotes-se-anagki/,Πόλεμος στην Ουκρανία: Εικονικές κρατήσεις Airbnb για «οικοδεσπότες σε ανάγκη»,2022-03-10,20:44:46,Κοινωνία,Ιωάννα Φωτιάδη,"Μέσω της Airbnb, χιλιάδες ταξιδιώτες κλείνουν δωμάτια στην Ουκρανία. «Θα κτίσουμε ακόμα πιο όμορφες πόλεις και θα σας περιμένουμε», λέει ο Ιβάν.","Στην αρχή ήταν μια ιδέα που διατυπώθηκε φωναχτά – δηλαδή με ένα «τιτίβισμα» από το πληκτρολόγιο του Νεοϋορκέζου «quentin.quarantino», της περσόνας που έχει δημιουργήσει ο meme artist, Tommy Marcus. Η ανάρτηση αναπαράχθηκε πολλάκις και η ιδέα εξελίχθηκε σε ένα μεγαλειώδες κύμα συμπαράστασης προς τους Ουκρανούς από χιλιάδες εικονικούς ταξιδιώτες. «Σε μόλις 48 ώρες 61.406 διανυκτερεύσεις κλείστηκαν στο Κίεβο, πράγμα που ισοδυναμεί με 1,9 εκατομμύρια δολάρια προς οικοδεσπότες σε ανάγκη», ανακοίνωσε στις 5 Μαρτίου ο CEO και συνιδρυτής της Airbnb, Μπράιαν Τσέσκι. «Εκανα μια δωρεά μέσω της Υπατης Αρμοστείας, μετά όμως αποφάσισα να ακολουθήσω το παράδειγμα μιας φίλης που έκανε κράτηση δωματίου στην Ουκρανία», περιγράφει στην «Κ» ο δικηγόρος κ. Νίκος Σωτηρόπουλος. «Διάβασα προσεκτικά το προφίλ της οικοδέσποινας: μια μεσήλικη γυναίκα, με ευγενική φυσιογνωμία και άριστες κριτικές επισκεπτών από τον καιρό της ειρήνης». Η ιδέα ότι μπορούσε άμεσα να βοηθήσει μια συγκεκριμένη γυναίκα, την Elina, που σε πείσμα των κακουχιών παραμένει στο πολιορκημένο Κίεβο, τον συγκινεί βαθιά. «Επιπλέον με συγκίνησε το ότι αυτό θα μπορούσε να γίνει διά της εικονικής μίσθωσης του σπιτιού της, το οποίο δεν είναι πλέον μόνο ένα “δοχείο ζωής”, όπως έλεγε ο αρχιτέκτονας Αρης Κωνσταντινίδης – μια έννοια αρκούντως σπουδαία, ώστε να την υπερασπιστείς ακόμη και στον πόλεμο», παρατηρεί ο ίδιος. «Τώρα το σπίτι εκτός από ζωοδόχος έννοια γίνεται και μια ζωοδότρα δύναμη – δηλαδή ένα μέσο ώστε αυτή η γυναίκα να συνεχίσει τον αγώνα για την ελευθερία και την αξιοπρέπειά της». Η Elina του απάντησε συγκινημένη ότι θα τον φιλοξενήσει με χαρά μετά το τέλος του πολέμου. Δεν είναι λίγοι οι Ουκρανοί οικοδεσπότες που όχι μόνο εκφράζουν την ευγνωμοσύνη τους, αλλά εξηγούν πως το αντίτιμο για την εικονική φιλοξενία θα τους εξασφαλίσει το φαγητό της επόμενης ημέρας. «Μας συγκινεί πολύ που η μοίρα της Ουκρανίας δεν σας αφήνει αδιάφορους», απαντάει η Ντιάνα, «θα κτίσουμε ακόμα πιο όμορφες πόλεις και θα σας περιμένουμε», υπογραμμίζει ο Ιβάν. «Ηθελα πάντα να πάω στην Οδησσό, αλλά στην αρχή δεν έβρισκα παρέα και μετά έκανα παιδί και σταμάτησα τα μακρινά ταξίδια», θυμάται η Φ.Μ., που ετοιμάζεται να κλείσει και αυτή «εικονικές» διακοπές στην Ουκρανία. «Οσο αργούσε να μου απαντήσει ο οικοδεσπότης, έκανα ένα σωρό σενάρια με το μυαλό μου, που δυστυχώς μπορεί να ευσταθούν», περιγράφει η ίδια. Οι οδηγίες που δίνονται από τους επικεφαλής της Airbnb είναι οι ενδιαφερόμενοι να ελέγχουν ότι το προσφερόμενο κατάλυμα και ο ιδιοκτήτης του υπάρχουν στην πραγματικότητα, φοβούμενοι πιθανές απάτες. Πάντως, άπαξ και το κύμα αλληλεγγύης έγινε γνωστό, στην πλατφόρμα συναντώνται και καταχωρίσεις-εκκλήσεις για βοήθεια: «Αυτό είναι το μέρος όπου περάσαμε τα παιδικά μας χρόνια και μεγαλώσαμε, σε αυτό το σπίτι ζήσαμε χαρούμενες στιγμές και γιορτάσαμε γενέθλια – ελπίζουμε ότι θα επιστρέψουμε και θα γεράσουμε εδώ ευτυχισμένοι». Η εν λόγω πρωτοβουλία γεννήθηκε από τα μέλη της κοινότητας Airbnb, όμως και η ίδια η εταιρεία έχει λάβει και μια σειρά έκτακτων μέτρων: κατήργησε τη δέσμευση προμήθειας στις κρατήσεις επί ουκρανικού εδάφους, ανέστειλε τη λειτουργία της σε Ρωσία και Λευκορωσία, ενώ ξεκίνησε το πρόγραμμα για τη φιλοξενία 100.000 Ουκρανών προσφύγων. Οσο για τον «quentin.quarantino» φαίνεται ότι για άλλη μία φορά έκανε το θαύμα του: πριν από λίγους μήνες είχε συλλέξει 550.000 δολάρια για τη διάσωση Αφγανών από τους Ταλιμπάν, μόνο λίγο καιρό αφού είχε συγκεντρώσει ανάλογο ποσό για να βοηθήσει την πληττόμενη από τον κορωνοϊό Ινδία… ⇒ Ειδήσεις σήμερα Ακολουθήστε το kathimerini.gr στο Google News και μάθετε πρώτοι όλες τις ειδήσεις Δείτε όλες τις τελευταίες Ειδήσεις από την Ελλάδα και τον Κόσμο, στο kathimerini.gr",https://www.kathimerini.gr/wp-content/uploads/2022/03/2022-03-07T191204Z_1111505565_RC2UXS91YB65_RTRMADP_5_UKRAINE-CRISIS-CHERNIHIV.jpg?v=1646908574,Φωτ. REUTERS.
https://www.kathimerini.gr/economy/561734089/airbnb-apo-tis-pio-fthines-poleis-i-athina/,Airbnb: Από τις πιο φθηνές πόλεις η Αθήνα,2022-02-24,15:50:09,Οικονομία,Δημήτρης Δελεβέγκος,Καταλαμβάνει τη 2η θέση με κριτήριο την εγγύτητα σε αρχαιολογικά αξιοθέατα,"Τη δεύτερη φθηνότερη πόλη στην Ευρώπη αποτελεί η Αθήνα ως προς την τιμή μίσθωσης των καταλυμάτων βραχυχρόνιας μίσθωσης αναλογικά με την εγγύτητα σε κορυφαία αρχαιολογικά αξιοθέατα ή άλλου είδους τοπόσημα και αξιοθέατα, σύμφωνα με την έρευνα της βρετανικής εταιρείας σύγκρισης τιμών προϊόντων και υπηρεσιών Uswitch. Σε απόσταση δύο χιλιομέτρων από το μνημείο του Παρθενώνα και τον λόφο της Ακρόπολης, η αθηναϊκή πρωτεύουσα διαθέτει περίπου 700 καταλύματα Airbnb με μέση τιμή 66,5 ευρώ ανά διανυκτέρευση. Η εταιρεία έχει στηρίξει την έρευνά της στην αξιολόγηση περισσότερων από 45.000 καταχωρίσεων στην ιστοσελίδα βραχυπρόθεσμων μισθώσεων Airbnb και στην επεξεργασία 2,5 εκατ. αξιολογήσεων, με την Αθήνα να κατατάσσεται στη δεύτερη θέση βάσει και της υψηλής αξιολόγησης (4,82/5) που συγκεντρώνουν τα προσφερόμενα καταλύματα. Λόγω της μακροχρόνιας κρίσης της αγοράς ακινήτων, αρκετές περιοχές, παρότι απέχουν μόλις δύο χιλιόμετρα από την Ακρόπολη, δεν έχουν αναπτυχθεί ακόμη ή βρίσκονται σε στάδιο αναμόρφωσης, με αποτέλεσμα να διαθέτουν σχετικά χαμηλές τιμές μίσθωσης. Ενδεικτικά, σε αυτές ανήκουν οι περισσότερες συνοικίες του δεύτερου διαμερίσματος της Αθήνας, όπως ο Βοτανικός, ο Κεραμεικός, το Μεταξουργείο και η περιοχή του Ρουφ, που διαθέτουν σημαντικές προοπτικές για άντληση υπεραξιών. Ως εκ τούτου, την τελευταία τριετία έχει υλοποιηθεί ή βρίσκεται σε εξέλιξη σημαντικός αριθμός νέων οικιστικών έργων, όπως συγκρότημα επιπλωμένων διαμερισμάτων της ισραηλινής Zoia στην οδό Παγγαίου στον Βοτανικό-Γκάζι και σειρά νέων κτιρίων κατοικιών στη Λεωφόρο Κωνσταντινουπόλεως και στην οδό Ορφέως στην ίδια περιοχή. Πρόκειται για τάση που εμφανίστηκε, πρώτα, σε ανατολικές συνοικίες της Αθήνας, που απέχουν 2 χλμ. από την Ακρόπολη, όπως το Μετς, τα Πετράλωνα και ο Νέος Κόσμος, και εμφανίζουν σημαντική άνοδο αξιών τα τελευταία χρόνια. Την πρώτη θέση στην κατάταξη της Uswitch καταλαμβάνει η Πομπηία στη νότια Ιταλία. Την πρώτη θέση στην κατάταξη της Uswitch καταλαμβάνει η Πομπηία στη νότια Ιταλία, όπου σε απόσταση 30 λεπτών με τα πόδια από το ομώνυμο αξιοθέατο υπάρχουν 325 καταλύματα με μέση τιμή 56,60 ευρώ, αλλά ελαφρώς χαμηλότερη αξιολόγηση (4,77/5) συγκριτικά με την Αθήνα. Την πεντάδα με τα φθηνότερα διαμερίσματα ή κατοικίες Airbnb, με κριτήριο πάντα την εγγύτητα σε σημείο τουριστικού ενδιαφέροντος, συμπληρώνουν η Αλάμπρα στη Γρανάδα της Ισπανίας (68 ευρώ), το Κολοσσαίο στην Ιταλία (82,5 ευρώ) και η Καπέλα Σιξτίνα (82,4 ευρώ). Παγκοσμίως, τα φθηνότερα καταλύματα Airbnb με τιμή ανά διανυκτέρευση 30 ευρώ τα συναντάμε στην Αγκρα της Ινδίας, όπου βρίσκεται το Ταζ Μαχάλ. Ωστόσο υπάρχουν μόλις 53 τα οποία με βάση τις αξιολογήσεις των χρηστών (4,6/5) καταλαμβάνουν την έκτη θέση από το τέλος. Στην παγκόσμια κατάταξη με τους πιο προσιτούς χώρους Airbnb η Αθήνα κατατάσσεται έκτη. Προηγούνται, εκτός από την Αγκρα, που βρίσκεται στην πρώτη θέση, η Γκίζα με τον ομώνυμο πύργο (40 ευρώ), η Κουάλα Λουμπούρ με τους Δίδυμους Πύργους Πετρόνας (47 ευρώ), η Πομπηία και η Σαγκάη με το Παγκόσμιο Οικονομικό Κέντρο και τον ουρανοξύστη 492 μέτρων που κατασκευάστηκε το 2008. Οπως αναφέρει η έρευνα της Uswitch, οι αναζητήσεις στο Google (βάσει στοιχείων μέχρι και τη χθεσινή ημέρα) σχετικά με ευρωπαϊκούς προορισμούς που ενδείκνυνται για σύντομες αποδράσεις (city break) αυξήθηκαν κατά 100%. Την καθιέρωση της Αθήνας αλλά και της Θεσσαλονίκης ως προορισμών city break επιδιώκει και ο Ελληνικός Οργανισμός Τουρισμού, ο οποίος λάνσαρε, πριν από μερικές ημέρες, τη νέα του διαφημιστική καμπάνια με σύνθημα «Greekend: End your week like a Greek», που αναφέρεται στο τέλος μίας εβδομάδας και στη διαμονή για ένα Σαββατοκύριακο στην Ελλάδα.",https://www.kathimerini.gr/wp-content/uploads/2022/02/c794420e9d467136ac0d246c8addeb59_shutterstock_1742410889-1.jpg?v=1645655736,"Σε απόσταση δύο χιλιομέτρων από το μνημείο του Παρθενώνα και τον λόφο της Ακρόπολης, η αθηναϊκή πρωτεύουσα διαθέτει περίπου 700 καταλύματα Airbnb με μέση τιμή 66,5 ευρώ ανά διανυκτέρευση."
https://www.kathimerini.gr/economy/561732340/xenodochoi-kata-airbnb/,Ξενοδόχοι κατά Airbnb,2022-02-23,21:30:29,Οικονομία,Ηλίας Μπέλλος,Επιχειρηματίες χρησιμοποιούν πολυκατοικίες για βραχυχρόνιες μισθώσεις,"Προσφυγή στην Ελληνική Επιτροπή Ανταγωνισμού κατά επιχειρήσεων που λειτουργούν ατύπως ως ξενοδοχεία και διαφημίζονται μάλιστα ως τέτοια, υπό τον μανδύα της οικονομίας του διαμοιρασμού, ετοιμάζει το Ξενοδοχειακό Επιμελητήριο Ελλάδος. Οπως εξήγησε ο πρόεδρος του Ξενοδοχειακού Επιμελητηρίου Αθηνών Αλέξανδρος Βασιλικός στην «Κ», κατά τη διάρκεια της παρουσίασης της 17ης ετήσιας έρευνας «Περί Ικανοποίησης Ξενοδοχείων και Απόδοσης Ξενοδοχείων Αττικής 2021» που έγινε την Τρίτη σε συνεργασία της Ενωσης Ξενοδόχων Αθηνών – Αττικής και Αργοσαρωνικού με τον Διεθνή Αερολιμένα Αθηνών, «δεν μπορεί να συντηρείται άλλο αυτή η γκρίζα ζώνη των βραχυχρόνιων μισθώσεων, όπου επιχειρηματίες αγοράζουν ή νοικιάζουν πολυκατοικίες ολόκληρες, τις διαμορφώνουν σε ενοικιαζόμενα δωμάτια, ενώ κατά σύμπτωση στο ισόγειο υπάρχει και ένα καφέ που όλως τυχαίως σερβίρει και πρωινό, και αυτοδιαφημίζονται ως ξενοδοχεία στις ηλεκτρονικές πλατφόρμες κρατήσεων χωρίς καμία σχετική άδεια, έλεγχο και ρύθμιση». Επαφές του Ξενοδοχειακού Επιμελητηρίου με το Μαξίμου και την ΚΕΔΕ. Το Ξενοδοχειακό Επιμελητήριο Ελλάδος σε συνεργασία με την Πανελλήνια Ομοσπονδία Ξενοδόχων πρόκειται να καταθέσει τον φάκελο για την υπόθεση στην Επιτροπή Ανταγωνισμού το αμέσως επόμενο διάστημα, αποκάλυψε ο Αλ. Βασιλικός κατά τη διάρκεια της παρουσίασης. Παράλληλα έχει ξεκινήσει διαβούλευση και με την Κεντρική Ενωση Δήμων Ελλάδος προκειμένου η αυτοδιοίκηση να αναλάβει το μέρος του ρυθμιστικού έργου που της αναλογεί και κατά τις βέλτιστες πρακτικές άλλων ευρωπαϊκών πόλεων να αποφασίσει επιτέλους πόσα τέτοια καταλύματα και υπό ποιες προϋποθέσεις θέλει. Ωστόσο, όπως διευκρινίζει ο πρόεδρος του ΞΕΕ μιλώντας στην «Κ», οι ξενοδόχοι δεν είναι αντίθετοι στην ελεύθερη αγορά και στον υγιή ανταγωνισμό. «Πρέπει όμως ο ανταγωνισμός να είναι δίκαιος και να μην μπορούν ψευδεπίγραφα κάποιοι να ανοίγουν ξενοδοχεία χωρίς καμία από τις νόμιμες διαδικασίες που οφείλουν να ακολουθούν οι ξενοδόχοι, συμπεριλαμβανομένων πρωτοκόλλων ασφαλείας πυρόσβεσης αγορανομίας και συνολικά 27 αδειών κι άλλων πιστοποιητικών τα οποία οι ξενοδόχοι πρέπει να εξασφαλίζουν από τους αρμόδιους φορείς». Μεταξύ αυτών και των αρμοδίων φορέων για το εργατικό πλαίσιο. «Δεν γίνεται εμείς να υπογράφουμε κλαδικές συμβάσεις κατόπιν εντατικών διαπραγματεύσεων και ακριβώς απέναντι να λειτουργεί ένα ξενοδοχείο ως τάχα οικονομία διαμοιρασμού χωρίς καμία υποχρέωση». Στην Αθήνα όμως, εξαιτίας και της πανδημίας που οδήγησε πολλούς ξένους επισκέπτες σε καταλύματα που θεωρούνται ως έχοντα πολύ περιορισμένο συνωστισμό, δηλαδή σε ενοικιάσεις κατοικιών μέσω ηλεκτρονικών πλατφορμών, το πρόβλημα είναι εντονότατο και εκτιμάται ότι στέρησε πολλές μονάδες πληρότητας και ακόμα περισσότερες εσόδων από τους ξενοδόχους.",https://www.kathimerini.gr/wp-content/uploads/2022/02/DOC-20220222-23221255.jpg?v=1645614851,Φωτ. Shutterstock.
https://www.kathimerini.gr/economy/561730699/ayxisi-kratiseon-kai-mikra-kerdi-gia-airbnb/,Αύξηση κρατήσεων και μικρά κέρδη για Airbnb,2022-02-22,11:16:00,Οικονομία,Newsroom,Στροφή στις μακροχρόνιες μισθώσεις από την πλατφόρμα.,"Τον Ιανουάριο, ο ιδρυτής της αμερικανικής πλατφόρμας διασύνδεσης ιδιοκτητών και τουριστών Airbnb, Μπράιαν Τσέσκι, έγραψε στο Twitter ότι θα διαμένει σε καταλύματα που ενοικιάζονται μέσω της εταιρείας του, αλλάζοντας πόλη κάθε λίγες εβδομάδες. Κι αυτό ήταν μια πολύ έξυπνη διαφήμιση, ειδικά όταν η συγκεκριμένη πλατφόρμα έχει μειώσει τον σχετικό προϋπολογισμό, ενώ η δική της μετοχή θεωρείται ένα βαρόμετρο για την πορεία της οικονομικής ανάκαμψης στις ΗΠΑ. Οπως και ο υπόλοιπος κλάδος του τουρισμού και των ταξιδιών, η απόδοσή της μπορεί να θεωρηθεί ως δείκτης εμπιστοσύνης στην ανάκαμψη από την πανδημία, ενώ οι άνθρωποι αδημονούν να ταξιδέψουν και πάλι άνευ περιορισμών. Η αύξηση των επαγγελματικών ταξιδιών και του τουρισμού υποδηλώνει μια επιστροφή στην κανονικότητα. Τα αποτελέσματα τέταρτου τριμήνου της Airbnb, τα οποία δημοσιεύθηκαν στα μέσα της περασμένης εβδομάδας, την εμφάνισαν να έχει άνοδο στον ακαθάριστο όγκο κρατήσεων στα 11,3 δισ. δολάρια, ήτοι κατά 91% υψηλότερο από πέρυσι και 32% εν συγκρίσει με το αντίστοιχο τελευταίο τρίμηνο του 2019. Τα έσοδα ενισχύθηκαν ως προς το 2019 κατά 38%, φθάνοντας στο 1,5 δισ. δολάρια και υπερβαίνοντας τις προβλέψεις των αναλυτών. Οι πωλήσεις σε σχέση με το τρίτο τρίμηνο του 2021 υποχώρησαν εξαιτίας της μετάλλαξης «Ομικρον». Η αμερικανική πλατφόρμα είχε ζημίες το 2020, αλλά πλέον εμφανίζει έστω και μικρά τριμηνιαία κέρδη. Παρά ταύτα, δεν επιδιώκει μια επιστροφή στην κανονικότητα, όπως εννοείτο προηγουμένως. Στροφή στις μακροχρόνιες μισθώσεις από την πλατφόρμα. Σύμφωνα με όσα αναφέρει η στήλη Lex των Financial Times, η αύξηση της τηλεργασίας σημαίνει ότι ολοένα και περισσότεροι άνθρωποι μπορούν να αλλάζουν τόπο κατοικίας κατά το δοκούν. Η Airbnb, λοιπόν, βλέποντας μακριά, θέλει να εισέλθει σε αυτή την αγορά με το να παρέχει περισσότερες μακροχρόνιες μισθώσεις μέσω της πλατφόρμας της. Το τελευταίο τρίμηνο του 2021, συγκεκριμένα, περισσότερο από το ένα πέμπτο των κρατήσεων αφορούσε διαμονή 28 ημερών ή και για μεγαλύτερο διάστημα. Σύμφωνα με τη στήλη Lex, οι μακροπρόθεσμες μισθώσεις είναι και ένας τρόπος για την Airbnb να διαφοροποιηθεί από άλλες διαδικτυακές ταξιδιωτικές υπηρεσίες και να αντιμετωπίσει την απειλή της Google. Μια σύγκριση με την Booking.com είναι ενδεικτική. Η Airbnb έχει έξι εκατομμύρια καταχωρίσεις, ενώ η Booking 28 εκατομμύρια, αλλά η τελευταία έχει φήμη για τη διευκόλυνση στην εύρεση ξενοδοχείων, όχι ενοικιαζόμενων κατοικιών, διαμερισμάτων ή και δωματίων. Απευθύνεται, επιπλέον, σε ένα κοινό μεγαλύτερων ηλικιών, ενώ δεν χαίρει της ίδιας αναγνώρισης με την Airbnb, ούτε διατηρεί τις δικές της σχέσεις με τη Σίλικον Βάλεϊ. Αυτός είναι ο λόγος που η αποτίμηση της Booking.com φθάνει στις σχεδόν 29 φορές από τα μελλοντικά κέρδη της, ενώ η Airbnb διαμορφώνεται πλησίον των 170 φορών των μελλο-ντικών κερδών της. Ωστόσο, η απόδοση της μετοχής της Airbnb παραμένει ασταθής. Αφ’ ης στιγμής εισήχθη στο χρηματιστήριο στα τέλη του 2020 και ήταν στα 80 δολάρια, έκτοτε έχει διαμορφωθεί από 135 έως 212 δολάρια. Η αισιοδοξία για την επανεκκίνηση της οικονομίας μετά την πανδημία τείνει να ενισχύει την τιμή της μετοχής, ενώ, αντιθέτως, με μια νέα μετάλλαξη υποχωρεί. Θεωρητικά, όταν επανέλθει στα προ πανδημίας επίπεδα η επιβατική κίνηση, το μοντέλο της Airbnb θα γίνει πιο κερδοφόρο. Αυτός είναι ο λόγος για τον οποίο η Jefferies αναμένει τιμή μετοχής στα 235 δολάρια.",https://www.kathimerini.gr/wp-content/uploads/2022/02/6050fd4a7e24467e7af711e53620b133_2022-02-15T210530Z_1075270366_RC2LKS9R6TBA_RTRMADP_5_AIRBNB-RESULTS-1.jpg?v=1645483297,Οι μακροπρόθεσμες μισθώσεις είναι και ένας τρόπος για την Airbnb να διαφοροποιηθεί από άλλες διαδικτυακές ταξιδιωτικές υπηρεσίες και να αντιμετωπίσει την απειλή της Google. (REUTERS)
https://www.kathimerini.gr/economy/561724801/misthoseis-typoy-airbnb-epanerchontai-oi-prosdokies/,Μισθώσεις τύπου Airbnb: Επανέρχονται οι προσδοκίες,2022-02-19,08:48:14,Οικονομία,Νίκος Ρουσάνογλου,Τα καταλύματα είναι κατά 12% λιγότερα σε σχέση με τον Ιανουάριο του 2020,"Συνολικά 73.232 καταλύματα βραχυχρόνιας μίσθωσης λειτουργούσαν πανελλαδικά, με το πέρας του φετινού Ιανουαρίου. Πρόκειται για μέγεθος που υπολείπεται κατά 1,85% σε σχέση με τον αντίστοιχο μήνα του 2019, αλλά και κατά 12% σε σχέση με τον Ιανουάριο του 2020, δηλαδή λίγο πριν από το ξέσπασμα της πανδημίας. Τότε είχαν γεννηθεί σημαντικές προσδοκίες για το μέλλον της βραχυχρόνιας μίσθωσης, ιδίως στους δημοφιλείς παραθεριστικούς προορισμούς της χώρας, αλλά και στο κέντρο της Αθήνας, όπου λειτουργούσαν τότε 10.309 καταλύματα, έναντι των 7.440 που είναι ενεργά σήμερα. Τα στοιχεία προέρχονται από την εταιρεία AirDNA και αφορούν ενεργές αγγελίες ακινήτων (με τουλάχιστον μία μίσθωση τις τελευταίες 30 ημέρες από την εκάστοτε περίοδο αναφοράς) και προκύπτουν από την ανάλυση των δεδομένων από τις πλατφόρμες Airbnb και VRBO. Ως εκ τούτου προσφέρουν μια ιδιαίτερα έγκυρη εικόνα για την πορεία της προσφοράς ακινήτων στις πλατφόρμες βραχυχρόνιας μίσθωσης, καθώς «φιλτράρουν» σε σημαντικό βαθμό τυχόν ευκαιριακές μισθώσεις ακινήτων, π.χ. μία – δύο φορές τον χρόνο. Ενδιαφέρον παρουσιάζει και η σύγκριση του αριθμού των διαθέσιμων καταλυμάτων βραχυχρόνιας μίσθωσης κατά τη διάρκεια του Ιουλίου, που αποτελεί τον μήνα με την υψηλότερη ζήτηση. Τον Ιούλιο του 2021 καταγράφηκαν 112.700 αγγελίες πανελλαδικά και 7.759 στο κέντρο της Αθήνας. Τον αντίστοιχο μήνα του 2019, στην αγορά προσφέρονταν 132.800 και 11.590 ακίνητα αντίστοιχα. Υψηλότερη ζήτηση για απομακρυσμένους προορισμούς. Από τα στοιχεία αυτά προκύπτουν σημαντικά συμπεράσματα. Κατ’ αρχάς φαίνεται η απόσταση που εξακολουθεί να καλύπτει την περίοδο πριν από την πανδημία με το σήμερα σε επίπεδο προσφοράς. Τα προσφερόμενα καταλύματα το 2021 ήταν 15% λιγότερα έναντι του 2019, γεγονός που εξηγεί και τις υψηλότερες τιμές, καθώς η ζήτηση, ιδίως σε δημοφιλείς παραθεριστικές περιοχές, ήταν σε επίπεδο εφάμιλλο του 2019. Το δεύτερο συμπέρασμα που προκύπτει είναι η μεγάλη εποχικότητα που εξακολουθεί να παρουσιάζει το σύνολο της χώρας ως προορισμός, σε αντίθεση με το κέντρο της Αθήνας, που φαίνεται πως έχει πλέον το δικό του εγχώριο κοινό, γεγονός που εξηγεί τη χαμηλότερη διακύμανση εντός του έτους. Ασφαλώς, εφόσον αποκατασταθούν οι ταξιδιωτικές ροές, ιδίως από το φετινό καλοκαίρι και μετά, θεωρείται αρκετά πιθανή η εμφάνιση περισσότερων καταλυμάτων, ειδικά για τη θερινή περίοδο. Αξίζει να σημειωθεί ότι η τάση της σημαντικής προτίμησης των επισκεπτών προς τους παραθεριστικούς προορισμούς, εις βάρος των μεγάλων αστικών κέντρων, έχει κυριαρχήσει κατά τη διάρκεια της πανδημίας όχι μόνο στην Ελλάδα, αλλά και στο εξωτερικό. Στην τελευταία ετήσια έρευνά της για το 2021 η AirDNA αναφέρει ότι οι μεγάλες πόλεις εξακολουθούν να υστερούν έναντι των πιο απομακρυσμένων περιοχών. Ειδικότερα, σε πανευρωπαϊκό επίπεδο, η συνολική ζήτηση βραχυχρόνιων μισθώσεων (με βάση τον αριθμό των διανυκτερεύσεων που έγιναν) στις 25 μεγαλύτερες πόλεις της Ευρώπης (μεταξύ αυτών και η Αθήνα) υποχώρησε κατά 57,9% σε σχέση με το 2019, ενώ η πτώση σε σχέση με το 2020 άγγιξε το 1,8%. Εκ διαμέτρου αντίθετη ήταν η εικόνα σε πιο απομακρυσμένες ή παραθεριστικές περιοχές, όπου η ζήτηση αυξήθηκε κατά 21,5% σε σχέση με το 2020 και κατά 16,1% έναντι του 2019. Ανάλογο συμπέρασμα προκύπτει και με βάση τον διαθέσιμο αριθμό αγγελιών ακινήτων, καθώς στις 25 μεγαλύτερες πόλεις της Ευρώπης ο μέσος αριθμός καταγράφει υποχώρηση κατά 22% από το 2020 και κατά 36,1% συγκριτικά με το 2019. Στις υπόλοιπες περιοχές, όμως, η πτώση του διαθέσιμου αριθμού ακινήτων ήταν μόλις 4,8% έναντι του 2020 και 15,7% έναντι του 2019.",https://www.kathimerini.gr/wp-content/uploads/2022/02/17gkat_22_1604_page-thumb-large-2-1.jpg?v=1645172371,
https://www.kathimerini.gr/economy/561692506/anakampsi-ton-misthoseon-typoy-airbnb/,Ανάκαμψη των μισθώσεων τύπου Airbnb,2022-01-30,08:45:43,Οικονομία,Νίκος Ρουσάνογλου,"Οι διανυκτερεύσεις στην Ελλάδα αυξήθηκαν κατά 40,7% το 2021, εμφανίζοντας τη μεγαλύτερη άνοδο σε όλη την Ευρώπη","Σε ηγέτιδα δύναμη της ανάκαμψης της ζήτησης για βραχυχρόνιες μισθώσεις στην Ευρώπη εξελίχθηκε κατά τη διάρκεια του 2021 η αγορά της Ελλάδας. Σύμφωνα με την τελευταία έκθεση της AirDNA, εταιρείας που ειδικεύεται στην ανάλυση των στοιχείων από τις πλατφόρμες Airbnb και Vrbo, το 2021 η αύξηση της ζήτησης (με τη μορφή των διανυκτερεύσεων που έγιναν) για βραχυχρόνιες μισθώσεις στην Ελλάδα αυξήθηκε κατά 40,7% σε σχέση με το 2020, φέρνοντας τη χώρα μας στην πρώτη θέση πανευρωπαϊκά. Στη δεύτερη θέση βρέθηκε η αγορά της Ρωσίας με άνοδο της τάξεως του 39,3%, ενώ ακολούθησαν η Κροατία με 30%, η Γαλλία με 28,7% και η Ισπανία με 22,8%. Στην Ιταλία η αύξηση άγγιξε το 22,3% και στην Πορτογαλία το 15,1%. Συνολικά στη Γηραιά Ηπειρο η ζήτηση για βραχυχρόνιες μισθώσεις αυξήθηκε κατά 18,4% σε σχέση με το 2020. Πρωτιά εξασφάλισε η Ελλάδα και αναφορικά με τη ζήτηση για βραχυχρόνιες μισθώσεις τον Δεκέμβριο του 2021. Η ετήσια αύξηση άγγιξε το 53,5% σε σχέση με τον αντίστοιχο μήνα του 2020, ενώ ακολούθησαν οι αγορές της Ιταλίας με ετήσια άνοδο 51,9%, της Κροατίας (49,9%), της Ισπανίας (48,7%) και της Γαλλίας (45,8%). Πρόκειται για μια αξιοσημείωτη επίδοση, που καταδεικνύει την αύξηση της ζήτησης για χειμερινούς προορισμούς, κυρίως από Ελληνες επισκέπτες. Οπως προκύπτει από τα στοιχεία της AirDNA, οι επισκέπτες τόσο στην Ελλάδα όσο και στο εξωτερικό φαίνεται πως εξακολουθούν να προτιμούν τη διαμονή τους σε αυτόνομες κατοικίες/διαμερίσματα που εκμισθώνονται μέσω των ψηφιακών πλατφορμών παρά τη διαμονή σε κάποιο ξενοδοχείο, καθώς με τον τρόπο αυτό θεωρούν ότι προστατεύονται περισσότερο από την πανδημία. Τον Δεκέμβριο η αύξηση των διανυκτερεύσεων έφθασε στο 53,5% σε σύγκριση με το αντίστοιχο διάστημα του 2020. Πάντως, το 2021 δεν σηματοδότησε την πλήρη ανάκαμψη των βραχυχρόνιων μισθώσεων από την πανδημία, καθώς σε σχέση με το 2019 η ζήτηση ήταν χαμηλότερη κατά 24,2%. Θετικότερη ήταν η εικόνα προς το τέλος του 2021, καθώς το τέταρτο τρίμηνο αποδείχθηκε το πιο ισχυρό, ιδίως τον Νοέμβριο, όταν πολλές αγορές, μεταξύ των οποίων και η ελληνική, ξεπέρασαν σε ζήτηση τον αντίστοιχο μήνα του 2019, πριν δηλαδή από το ξέσπασμα της πανδημίας. Τον Δεκέμβριο όμως η εικόνα αντιστράφηκε εκ νέου. Μόνο η Γαλλία και η Ρωσία βρέθηκαν σε θετικό πρόσημο έναντι του 2019, με 13,3% και 3,3% αντίστοιχα, ενώ στην Ελλάδα ο αριθμός των διανυκτερεύσεων υποχώρησε κατά 8% σε σχέση με τον Δεκέμβριο του 2019, έναντι αύξησης κατά 7,6% που είχε σημειωθεί τον Νοέμβριο. Ενδιαφέρον έχει όμως και η εικόνα για το 2022, καθώς, αν δεν υπάρξει κάποια νέα απρόοπτη εξέλιξη αναφορικά με την πανδημία, είναι πολύ πιθανή η πλήρης ανάκαμψη της ζήτησης για βραχυχρόνιες μισθώσεις σε σχέση με το 2019 στις περισσότερες χώρες της Ευρώπης. Το 2021 καταγράφηκε αύξηση των κρατήσεων κατά 40% σε σχέση με το 2020. Μπορεί η παραλλαγή «Ομικρον» να είχε αρνητική επίδραση, ιδίως τον Δεκέμβριο (-17% στις κρατήσεις), αλλά φαίνεται πως στο ξεκίνημα του 2022 η κατάσταση έχει βελτιωθεί σημαντικά. Ηδη για το πρώτο τρίμηνο καταγράφεται, έστω και οριακά, αύξηση κατά 0,3% των κρατήσεων σε σχέση με την αντίστοιχη περίοδο του 2019, ενώ η αύξηση σε σχέση με το ίδιο διάστημα του 2021 αγγίζει το εντυπωσιακό 88%. Αντίστοιχα, για τη θερινή περίοδο Ιουνίου – Σεπτεμβρίου, σε πανευρωπαϊκό επίπεδο, οι κρατήσεις υπολείπονται κατά μόλις 10% σε σχέση με την αντίστοιχη περίοδο του 2019. Στην Ελλάδα η εικόνα είναι όμως ελαφρώς ανοδική, κάτι που ισχύει και για Κροατία και Ην. Βασίλειο. Την καλύτερη εικόνα, με βάση τις θερινές κρατήσεις, καταγράφουν η Δανία με άνοδο κατά 71% σε σχέση με το 2019, η Γερμανία με αύξηση κατά 54% και η Αυστρία με άνοδο κατά 28,4%. Ωστόσο, όσο προχωράει το έτος τόσο θα αυξάνονται οι κρατήσεις και προς τους θερινούς προορισμούς, όπως η Ελλάδα, γεγονός που γεννά αισιοδοξία για την πλήρη ανάκαμψη της αγοράς σε επίπεδο υψηλότερο του 2019.",https://www.kathimerini.gr/wp-content/uploads/2022/01/17c944314b96458bb94e40829d8fc465_Airbnb-5.jpg?v=1643401277,"Οπως προκύπτει από τα στοιχεία της AirDNA, οι επισκέπτες τόσο στην Ελλάδα όσο και στο εξωτερικό φαίνεται πως εξακολουθούν να προτιμούν τη διαμονή τους σε αυτόνομες κατοικίες/διαμερίσματα έναντι της διαμονής σε ξενοδοχείο, καθώς με τον τρόπο αυτό θεωρούν ότι προστατεύονται περισσότερο από την πανδημία. (Shutterstock)"
https://www.kathimerini.gr/economy/561671320/ayxanetai-i-zitisi-gia-grafeia-typoy-airbnb/,Αυξάνεται η ζήτηση για γραφεία τύπου Airbnb,2022-01-20,07:30:00,Οικονομία,Νίκος Ρουσάνογλου,Τα επόμενα χρόνια προβλέπεται διπλασιασμός τους στην αγορά ακινήτων,"Ιδανική φαντάζει η τρέχουσα συγκυρία για την επιτάχυνση της διείσδυσης των ευέλικτων χώρων εργασίας στην αγορά γραφείων. Η ανάγκη των επιχειρήσεων για ευελιξία όσον αφορά τις στεγαστικές τους ανάγκες και η στροφή προς την τηλεργασία έχουν ως αποτέλεσμα τη σημαντική αύξηση της ζήτησης για επαγγελματικούς χώρους που να προσφέρουν τέτοιες δυνατότητες. Πρόκειται για ένα εναλλακτικό μοντέλο αξιοποίησης κτιρίων γραφείων, βάσει του οποίου μισθώνονται θέσεις εργασίας (workstations) και όχι τετραγωνικά μέτρα επιφάνειας. Ετσι, μπορεί να βρίσκονται στον ίδιο χώρο εργαζόμενοι από δεκάδες διαφορετικές εταιρείες. Ταυτόχρονα, η διάρκεια της μίσθωσης προσομοιάζει στο μοντέλο των βραχυχρόνιων μισθώσεων, καθώς μπορεί να γίνει ακόμα και για μία εργάσιμη ημέρα, μία εβδομάδα, ένα μήνα, ακόμα και ένα ή δύο χρόνια. Σήμερα στην ελληνική αγορά λειτουργούν τουλάχιστον 25 κτίρια γραφείων με το μοντέλο της ευέλικτης εργασίας. Η αρχή έγινε με την εμφάνιση της Regus στις αρχές της δεκαετίας του 2000. Τα επόμενα χρόνια προβλέπεται ο διπλασιασμός των ακινήτων αυτών. Η μεγαλύτερη εταιρεία είναι ο αμερικανικός όμιλος IWG, που δραστηριοποιείται σε κοινοπραξία με τον Χρ. Μισαηλίδη, ο οποίος έχει και τον ρόλο του διευθύνοντος συμβούλου για την ελληνική αγορά. Η IWG λειτουργεί πάνω από 10 κτίρια στην Ελλάδα, κυρίως σε Αθήνα και Θεσσαλονίκη, μέσω των σημάτων της, Regus και Spaces. Παράλληλα όμως σχεδιάζει την ανάπτυξη ενός δικτύου 50-60 κτιρίων ευέλικτης εργασίας σε όλες τις μεγάλες πόλεις της περιφέρειας, προχωρώντας σε συνεργασίες με ιδιοκτήτες ακινήτων μέσω της μεθόδου της δικαιόχρησης (franchise). Η IWG είναι και ένας από τους μεγαλύτερους παρόχους ευέλικτων χώρων εργασίας διεθνώς, καθώς φιλοξενεί πάνω από 2,5 εκατ. εργαζομένους παγκοσμίως. Ο υπολογισμός του κόστους ενοικίασης γίνεται βάσει ημερών, μηνών ή και ετών, ενώ εξαρτάται και από τον αριθμό των ατόμων που θα κάνουν χρήση των χώρων και το είδος των χώρων αυτών. Ενδεικτικά, στο κέντρο της Αθήνας οι τιμές για χρήση μηνός μπορεί να κυμανθούν μεταξύ 70-350 ευρώ/μήνα/άτομο, με το κόστος να ελαττώνεται αναλογικά με το διάστημα χρήσης και τον αριθμό των χρηστών, φτάνοντας να κυμαίνεται από 5 έως 13 ευρώ/άτομο/μήνα για χρήση 24 μηνών. Στους ευέλικτους αυτούς χώρους παρέχονται πολλαπλές επιλογές και υπηρεσίες, όπως ατομικά γραφεία σε κοινόχρηστο χώρο, γραφεία αποκλειστικής χρήσης ή ακόμα και αυτοτελείς γραφειακοί χώροι, αίθουσες συσκέψεων, αίθουσες εκπαίδευσης, σεμιναρίων και εκδηλώσεων, δυνατότητα σταθερής ατομικής τηλεφωνικής γραμμής, υπηρεσίες υποδοχής και γραμματειακής υποστήριξης, ακόμα και εγκατάσταση φορολογικής έδρας και επαγγελματική διεύθυνση. Στα κτίρια μισθώνονται θέσεις εργασίας και οι χώροι είναι διαθέσιμοι από μερικές ώρες μέχρι και ολόκληρο χρόνο. Η μεγάλη αυτή ευελιξία ταιριάζει γάντι στις συνθήκες που έχουν διαμορφωθεί στην οικονομία την τελευταία διετία, δηλαδή από το ξέσπασμα της πανδημίας και μετά. Ωστόσο, στελέχη της αγοράς εκτιμούν ότι το μοντέλο των ευέλικτων χώρων εργασίας θα γνωρίσει ακόμα μεγαλύτερη άνθηση τα επόμενα χρόνια, καθώς η υβριδική εργασία θα αποτελέσει καθημερινότητα για τη μεγάλη πλειονότητα των επιχειρήσεων. Η δυνατότητα των εργαζομένων να πηγαίνουν στο γραφείο κάποιες μέρες την εβδομάδα και τις υπόλοιπες να εργάζονται από το σπίτι, ή από κάποιον χώρο ευέλικτης εργασίας που να βρίσκεται κοντά στο σπίτι τους, ήδη φαίνεται πως αρχίζει να καθιερώνεται. Σύμφωνα με τον κ. Χρήστο Μισαηλίδη, «το μέλλον της εργασίας είναι υβριδικό. Σύμφωνα με έρευνα που πραγματοποίησε η IWG κατά τους τελευταίους 18 μήνες σε διεθνές επίπεδο, διαπιστώθηκε ότι το 79% των εργαζομένων θα λάβει υπόψη την πολιτική της επιχείρησης για τηλεργασία κατά τη διαδικασία απόφασης για τον νέο εργοδότη. Από την πλευρά τους, οι επιχειρήσεις βλέπουν αύξηση της παραγωγικότητας των εργαζομένων κατά 40% εφόσον εφαρμοστούν βέλτιστες πρακτικές για την εργασία εξ αποστάσεως». Η μελέτη της IWC κατέληξε στο συμπέρασμα ότι το 72% των εργαζομένων νιώθει ότι η εργασία από το σπίτι τούς κάνει πιο παραγωγικούς, ενώ το 62% πιστεύει ότι η τηλεργασία έφερε πιο κοντά τους εργαζομένους, καθώς μέσω του υπολογιστή όλοι μπήκαν στα σπίτια όλων. Ασφαλώς, η ανάπτυξη τέτοιων χώρων στην ελληνική αγορά δεν είναι πάντα εύκολη. Στο τελευταίο συνέδριο ακινήτων Prodexpo, ο κ. Μισαηλίδης είχε σημειώσει τις δυσκολίες που υπάρχουν, τονίζοντας ότι «οι ζητούμενες τιμές μίσθωσης παλιών ακινήτων καταγράφουν σημαντική αύξηση εσχάτως χωρίς κάποιον ιδιαίτερο λόγο. Ορισμένοι ιδιοκτήτες ζητούν υψηλά ενοίκια απλώς επειδή εγκαινιάστηκε ένα σύγχρονο κτίριο γραφείων σε κοντινή απόσταση από το δικό τους. Ετσι, βλέπουμε το παράδοξο φαινόμενο να αυξάνονται οι τιμές ενοικίασης, την ίδια στιγμή που οι περισσότερες εταιρείες προχωρούν σε μείωση των τετραγωνικών μέτρων που χρησιμοποιούν, μια τάση που θα κυριαρχήσει κατά τη διάρκεια του 2022», κατέληξε. Ενας ακόμα καθοριστικός λόγος που ευνοεί την περαιτέρω ανάπτυξη των ευέλικτων χώρων εργασίας και στην ελληνική αγορά είναι το γεγονός ότι μπορούν να συμβάλουν στη μείωση των εκπομπών διοξειδίου του άνθρακα μέσω του περιορισμού των μετακινήσεων και της εξοικονόμησης εργατοωρών, στοιχεία καθοριστικά και για τη συμμόρφωση των μεγάλων εταιρειών με τα κριτήρια ESG. Σύμφωνα με την IWG, οι ευέλικτοι χώροι εργασίας συμβάλλουν στη μείωση του φυσικού χώρου που καταλαμβάνει ένας εταιρικός μισθωτής – και, κατά συνέπεια, μειώνεται το αποτύπωμα άνθρακα. Σε ένα ευέλικτο γραφείο, οι χώροι εργασίας είναι κοινόχρηστοι, επομένως απαιτείται μικρότερος χώρος και λιγότερα γραφεία, ειδικά εάν το προσωπικό εργάζεται από το σπίτι ή εκ περιτροπής σε ένα κεντρικό γραφείο μερικές φορές την εβδομάδα.
Αυτό είναι σημαντικό, καθώς τα κτίρια αντιπροσωπεύουν το 39% των εκπομπών CO2 παγκοσμίως και, εκτός από τον άνθρακα που ενσωματώνεται στις κατασκευές, τα κτίρια γραφείων είναι σημαντικοί καταναλωτές ενέργειας τόσο για θέρμανση όσο και για κλιματισμό. Με τον τρόπο αυτό, οι ιδιοκτήτες ακινήτων που επινοικιάζουν τα κτίριά τους σε ευέλικτη βάση χρησιμοποιούν πιο αποτελεσματικά τα φυσικά τους περιουσιακά στοιχεία και προσφέρουν στους ενοικιαστές τους την ευκαιρία να βελτιώσουν την ενεργειακή τους απόδοση. Αντίστοιχα, οι εταιρείες που εφαρμόζουν υβριδικές μορφές απασχόλησης, εντάσσοντας και ευέλικτους χώρους εργασίας στη στρατηγική τους, συμβάλλουν στη μείωση των μετακινήσεων. Σύμφωνα με την οικονομική έρευνα «Regus 2019», όταν επιτρέπουμε στους ανθρώπους να εργάζονται πιο κοντά στο σπίτι τους εξοικονομούνται κατά μέσον όρο 7.416 ώρες μετακίνησης ανά κέντρο της εταιρείας ετησίως, που ισοδυναμεί με 118 μετρικούς τόνους άνθρακα.",https://www.kathimerini.gr/wp-content/uploads/2022/01/b39d6a92ecb41d5595240b3d4e75b48c_Photo_2-1.jpg?v=1642203911,Σήμερα στην ελληνική αγορά λειτουργούν τουλάχιστον 25 κτίρια γραφείων με το μοντέλο της ευέλικτης εργασίας.
